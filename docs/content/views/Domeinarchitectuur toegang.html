<html class="frame"><head><meta http-equiv="Content-Type" content="text/html;charset=utf-8"><title>Domeinarchitectuur toegang</title><script type="text/javascript" src="../../lib/jquery/jquery.min.js"></script><link type="text/css" rel="stylesheet" href="../../lib/bootstrap/css/bootstrap.min.yeti.css"><script type="text/javascript" src="../../lib/bootstrap/js/bootstrap-3.3.2.min.js"></script><link type="text/css" rel="stylesheet" href="../../lib/bootstrap/css/bootstrap.min.yeti.css"><link type="text/css" rel="stylesheet" href="../../css/model.css"><script type="text/javascript" src="../../js/frame2.js"></script></head><body><style>p,ul,ol {font-size: 14px;}h1 {color: #000088;font-family: "Open Sans","Helvetica Neue",Helvetica,Arial,sans-serif;font-size: 150%;font-weight:bold;}h2 {color: #000088;font-family: "Open Sans","Helvetica Neue",Helvetica,Arial,sans-serif;font-size: 120%;font-weight:bold;}h3 {color: #000088;font-family: "Open Sans","Helvetica Neue",Helvetica,Arial,sans-serif;font-size: 110%;font-weight:bold;}li {list-style: disc;}</style><div class="panel panel-default root-panel"><div class="panel-heading root-panel-heading"><b>Domeinarchitectuur toegang</b></div><div class="panel-body root-panel-body"><h1> Inhoudsopgave</h1><p>
<table class="table">
<tr><td width =40>1</td><td><b>Inleiding</b></td></tr>
<tr><td>1.1</td><td>Aanleiding</td></tr>
<tr><td>1.2</td><td>Dit document</td></tr>
<tr><td>1.3</td><td>Relatie met andere initiatieven</td></tr>
<tr><td>2</td><td><b>Veranderfactoren</b></td></tr>
<tr><td>2.1</td><td>Beleid</td></tr>
<tr><td>2.2</td><td>Wet- en regelgeving</td></tr>
<tr><td>2.3</td><td>Ontwikkelingen</td></tr>
<tr><td>2.4</td><td>Knelpunten</td></tr>
<tr><td>2.5</td><td>Capability's</td></tr>
<tr><td>3</td><td><b>Doelarchitectuur</b></td></tr>
<tr><td>3.1</td><td>Architectuurvisie</td></tr>
<tr><td>3.2</td><td>Architectuurprincipes</td></tr>
<tr><td>3.3</td><td>Verdieping thema systeem naar systeem toegang<br>
<tr><td>3.4</td><td>Veranderinitiatieven<br>
</table>
</p>
<h1>1 Inleiding</h1><h2>1.1 Aanleiding</h2>
<p>De overheid digitaliseert en dat roept vragen op over hoe overheidsorganisaties hun processen, gegevens en systemen moeten inrichten. De Generieke Digitale Infrastructuur (GDI) ondersteunt de digitale overheid met afspraken, standaarden en voorzieningen. In de governancestructuur van het Meerjarenprogramma Infrastructuur Digitale Overheid (MIDO) werken overheidsorganisaties samen aan de doorontwikkeling van de digitale overheid en de GDI. Er is vanuit deze governance een <a href="https://pgdi.nl/files/view/82435cdb-9861-4a46-8152-288f666dc32f/gdi-meerjarenvisie.pdf">meerjarenvisie</a> en een <a href ="https://pgdi.nl/ado">Architectuur Digitale Overheid 2030</a> opgesteld die op hoofdlijnen beschrijft hoe de digitale overheid zich de komende jaren zou moeten doorontwikkelen. De Architectuur Digitale Overheid wordt nader uitgewerkt in vier domeinarchitecturen op het gebied van interactie, toegang, gegevensuitwisseling en infrastructuur. Gegevensuitwisseling is het domein dat gaat over het uitwisselen van gegevens tussen de informatiesystemen van overheidsorganisaties en met andere organisaties. Deze gegevens worden richting gebruikers ontsloten in de context van het domein interactie. De beveiligde toegang tot gegevens is onderdeel van het domein toegang. Domein infrastructuur ondersteunt de andere domeinen met infrastructurele voorzieningen, zowel software- als hardwarematig.</p>
<p>Het domein toegang omvat alles dat nodig is om mensen, organisaties en systemen op een veilige en rechtmatige manier toegang te geven. Dit vraagt om het nemen van maatregelen, die voor een belangrijk deel ook relevant zijn in het kader van informatiebeveiliging. Domein toegang is grotendeels synoniem met wat ook wel "identity & access management" wordt genoemd. Dit is iets dat zowel binnen organisaties als over organisatiegrenzen heen aandacht vraagt. In de context van de GDI gaat het over toegang tot digitale publieke diensten. Dit staat los van hoe organisaties hun eigen medewerkers toegang verlenen, alhoewel het ook gebruikt kan worden om medewerkers van overheidsorganisaties toegang te geven tot digitale publieke diensten van andere overheidsorganisaties.</p>
<p>De toegangsinfrastructuur is de verzameling van gemeenschappelijke afspraken, standaarden en voorzieningen die nodig zijn om toegang te faciliteren. Er zijn meerdere toegangsinfrastructuren, zoals het Afsprakenstelsel Elektronische Toegangsdiensten (behorende bij eHerkenning), het nieuwe stelsel toegang en het EDI-stelsel NL. Landelijke voorzieningen zoals DigiD en eHerkenning zijn belangrijke onderwerpen van gesprek, maar het toegangslandschap is tevens aan het veranderen. Zo zullen er in de toekomst ook private middelen worden toegelaten om toegang te verkrijgen tot overheidsdiensten. Daarnaast worden er in het kader van de herziene eIDAS verordening European Digital Identity Wallets geïntroduceerd die ook als identificatiemiddel kunnen worden ingezet. In meer algemene zin hebben ontwikkelingen zoals Self Sovereign Identity grote impact op hoe idealiter met toegang wordt omgegaan.</p>
<h2>Dit document</h2>
<p>Dit document beschrijft de domeinarchitectuur voor toegang, als onderdeel van de GDI. Het gaat vooral in op toegang tot publieke digitale diensten, alhoewel een deel van de principes en modellen ook gebruikt kunnen worden voor toegang binnen overheidsorganisaties. Het betreft de huidige en gewenste afspraken, standaarden en voorzieningen voor toegang in de GDI. Het document is opgesteld in een interbestuurlijke architectuurwerkgroep met vertegenwoordigers van verschillende overheidsorganisaties. Deze zijn ondersteund door bureau MIDO van het ministerie van BZK. Het beschrijft relevant beleid, wet- & regelgeving en ontwikkelingen, en vertaalt deze naar een visie en richting voor de inrichting van toegang tot digitale publieke diensten. De architectuur geeft richting aan ontwerpkeuzes die worden gemaakt bij het doorontwikkelen van de GDI of bij het aansluiten op de GDI. Het speelt een formele rol in de kaderstelling, toezicht en monitoring van programma’s en projecten die gefinancierd worden vanuit de MIDO governancestructuur.</p>
<p>Het document is vooral gericht op enterprise-, informatie- en security-architecten bij overheidsorganisaties en op architecten die werken aan de vernieuwing van de toegangsinfrastructuur. Daarnaast kan het ook interessant zijn voor informatie-analisten, ontwerpers en product owners om te gebruiken als basis voor requirements en ontwerp.  Het document is een doorontwikkeling van de eerdere domeinarchitecturen voor identificatie & authenticatie en machtigen & vertegenwoordigen maar kent een andere structuur en opzet. De voorgaande documenten komen met dit document te vervallen.</p>
<p>Er is voor gekozen om de architectuur in de modelleertaal ArchiMate uit te werken en de details ervan alleen <a href="https://github.com/minbzk/gdi-toegang">online</a> beschikbaar te stellen. Dit document is daarmee een samenvatting en verwijzing naar details die online te vinden zijn. Het bevat dan ook allerlei links die toegang geven tot meer informatie. De architectuur wordt online ook doorontwikkeld en beheerd in <a href="https://github.com/minbzk/gdi-toegang">GitHub</a>, waardoor de meest actuele versie daar te vinden is. Daar zijn ook bestanden te vinden die direct kunnen worden ingelezen in het Open Source modelleertool Archi.
</p>
<p>
We hebben ervoor gekozen om de terminologie in dit document af te stemmen op de begrippen van de NORA IAM werkgroep. We hebben ook actief meegewerkt aan het doorontwikkeling van laatstgenoemd begrippenkader, dat onderdeel zal gaan uitmaken van een nieuwe NORA begrippenlijst. Er is daarom ook geen begrippenlijst opgenomen in dit document. We adviseren om de NORA IAM begrippenlijst te raadplegen. De kernbegrippen zijn wel onderdeel van het bedrijfsobjectenmodel, die dus ook als een begrippenlijst gezien kan worden. 
</p>
<h3>1.3	Documentstructuur</h3>
<p>
De architectuur is ingedeeld in vijf onderdelen: 
</p>
<p>
<ul>
<li>De <b>kernbegrippen</b> zijn de kern van de taal zoals deze gehanteerd wordt in dit document en de bijbehorende tekst is een samenvatting van zaken die zijn beschreven in de bijlagen. </li>
<li>De <b>veranderfactoren</b> geven richting aan de architectuur, en bestaan uit beleid, wet- en regelgeving, ontwikkelingen, knelpunten en capability’s. </li>
<li>De <b>gewenste situatie</b> beschrijft een architectuurvisie, architectuurprincipes en voorgestelde veranderinitiatieven. De architectuurprincipes zijn de overtuigingen die het hart van de architectuur vormen en die als richtinggevende uitspraken zijn opgeschreven.</p>
<li>De <b>verdieping</b> beschrijft een uitwerking van de architectuurvisie en architectuurprincipes op het gebied van toegang tussen systemen. Het is vooral bedoeld als uitleg en geeft aanvullende inzichten en handreikingen. </li>
<li>	In de <b>bijlagen</b> zijn meer algemene modellen en beschrijvingen opgenomen van de functies, objecten, voorzieningen, standaarden en begrippen die van toepassing zijn op toegang. Het beschrijft ook de relatie van de architectuurprincipes met de Architectuur Digitale Overheid en NORA en de betrokkenen bij de totstandkoming van dit document. 
</ul>
<h2>1.4 Relatie met andere architecturen</h2>
<p>
Deze domeinarchitectuur is sterk gerelateerd aan de domeinarchitectuur gegevensuitwisseling. Dat komt enerzijds omdat het uitwisselen van gegevens in veel gevallen om toegang vraagt en anderzijds omdat er gegevens moeten worden uitgewisseld om te bepalen of toegang kan worden verstrekt. Er is bewust voor gekozen om geen grote delen uit de domeinarchitectuur gegevensuitwisseling in te kopiëren in deze architectuur, zodat er één duidelijke bron van informatie over gegevensuitwisseling is. De consequentie hiervan is dat lezers wordt gevraagd om de <a href="https://github.com/minbzk/gdi-gegevensuitwisseling">domeinarchitectuur gegevensuitwisseling</a> ook te lezen om een volledig beeld van toegang te krijgen. De belangrijkste relaties tussen de beide domeinarchitecturen zijn:
</p>
<p>
<ul>
<li>De functie “verlenen toegang” in domeinarchitectuur gegevensuitwisseling is te beschouwen als een samenvoeging van de functies “authenticeren”, “autoriseren” en “auditing en monitoring” in de domeinarchitectuur toegang.</li>
<li>Functies voor het maken van verifieerbare verklaringen en het gebruik van verifieerbare verklaringen voor het verstrekken van toegang zijn onderdeel van de domeinarchitectuur toegang. Functies voor het beschikbaar stellen en valideren van verifieerbare verklaringen zijn onderdeel van de domeinarchitectuur gegevensuitwisseling.</li>
<li>Regie op gegevens, Self Sovereign Identity en de EDI wallet zijn sterk aan elkaar gerelateerd. De domeinarchitectuur gegevensuitwisseling beschrijft de ontwikkeling en een principe m.b.t. regie op gegevens. De domeinarchitectuur toegang beschrijft de ontwikkeling en geeft toelichting op Self Sovereign Identity. De EDI wallet wordt in beide domeinarchitecturen beschreven.</li>
<li>Gegevensruimtes zijn te zien als een meer geavanceerde vorm van gegevensuitwisseling waarbij datasoevereiniteit en vertrouwen centraal staan. Dat vraagt vooral mechanismen voor toegang. Gegevensruimtes worden daarom in beide domeinarchitecturen beschreven en domeinarchitectuur toegang gaat dieper in op de toegangsaspecten, waarbij vooral Policy Based Access Control relevant is.</li>
</ul>
</p>
<p>
Deze domeinarchitectuur is nadrukkelijk afgestemd op de <a href ="https://pgdi.nl/ado">Architectuur Digitale Overheid 2030</a> en de <a href="https://www.noraonline.nl">NORA</a>. Hierdoor is de domeinarchitectuur te beschouwen als een doorvertaling en concretisering van deze overkoepelende architecturen.</p>
<h3>1.5 Relatie met andere initiatieven</h3>
<p>Er zijn andere initiatieven die zijn gerelateerd aan toegang. De belangrijkste programma’s die er op het moment van schrijven van dit document lopen zijn het programma/stelsel toegang en het programma EDI-stelsel NL. Deze domeinarchitectuur kijkt breder en verder dan de architecturen die zijn of worden opgesteld in deze programma’s. In het kader programma/stelsel toegang is een doelarchitectuur toegang opgesteld die met name inzicht geeft in de impact van de eerste tranche van de Wet digitale overheid. Er heeft een review plaatsgevonden op deze doelarchitectuur door de architectuurwerkgroep. Het programma EDI-stelsel NL geeft aandacht aan de implementatie van de herziene eIDAS verordening, richt hiervoor een stelsel in en geeft daarbij specifieke aandacht aan het gebruik van European Digital Identity Wallets. Er is afgestemd met dit programma om dat wat hierover duidelijk is in de architectuur een plek te geven. Een punt van aandacht is het feit dat de eerste tranche van de Wdo en daarmee het programma/stelsel toegang gebaseerd is op de eerste eIDAS verordening uit 2014 en het programma EDI-stelsel NL juist in op de in 2024 van kracht geworden eIDAS 2.0. Op een zeker moment zal ook de Wdo op eIDAS 2.0 moeten worden aangepast.</p> <h1>2 Veranderfactoren</h1><p>Dit hoofdstuk geeft een overzicht van de veranderfactoren die richting geven aan de architectuur. Het beschrijft de belangrijkste beleid en wet- en regelgeving die van toepassing zijn, de ontwikkelingen die spelen en de knelpunten die er op dit moment bestaan. </p><h2>2.1 Beleid</h2><p>De domeinarchitectuur beschrijft een aantal belangrijke beleidsdocumenten die invloed hebben op toegang. Overheidsorganisaties zouden zich bewust moeten zijn van dit beleid en dit mee moeten nemen in hun eigen beleidsvorming.</p><table class="table table-striped table-hover table-condensed"><tbody><tr><td width=200 class="convertlinks no-margin eerstekolom" style="white-space:pre-wrap"><a href="..\elements\id-c69f4b4c80004dacbbd02f4f6f273229.html">Baseline Informatiebeveiliging Overheid</a></td><td class="convertlinks no-margin tweedekolom" style="white-space:pre-wrap">De Baseline Informatiebeveiliging Overheid (BIO) is een normenkader voor informatiebeveiliging en geeft het basisniveau voor informatiebeveiliging waar alle overheidspartijen aan moeten voldoen. Door dit eenduidige normenkader binnen de overheid, wordt een stevige basis gelegd voor de verdere optimalisering van informatiebeveiliging binnen de gehele overheid en ontstaat een gemeenschappelijke taal die bijdraagt aan veilige samenwerking in ketens binnen de overheid. De BIO is gebaseerd op de NEN-ISO/IEC 27002. </tr><tr><td width=200 class="convertlinks no-margin eerstekolom" style="white-space:pre-wrap"><a href="..\elements\id-49e5ae32a0164a06a6702718ea02d323.html">GDI-Meerjarenvisie 2024-2028</a></td><td class="convertlinks no-margin tweedekolom" style="white-space:pre-wrap">Deze meerjarenvisie biedt in eerste instantie inzicht en overzicht in de relevante politieke, beleidsmatige en technische ontwikkelingen, ook internationaal, en geeft op basis daarvan richting aan de doorontwikkeling van de GDI. Ook benoemt het principes en uitgangspunten die worden gehanteerd bij de stapsgewijze realisatie van de beschreven ambities. Het MIDO is daarmee de concretisering van datgene dat interbestuurlijk gezamenlijk wordt georganiseerd aan afspraken, standaarden en voorzieningen om de ambities uit de Werkagenda Waardengedreven Digitaliseren waar te maken.</tr><tr><td width=200 class="convertlinks no-margin eerstekolom" style="white-space:pre-wrap"><a href="..\elements\id-381c214867254a289d1b1d06c91697b9.html">Werkagenda Waardegedreven Digitaliseren</a></td><td class="convertlinks no-margin tweedekolom" style="white-space:pre-wrap">Als we willen dat digitale technologie vóór onze samenleving blijft werken, als we kansen willen benutten en risico’s willen mitigeren, dan moet digitalisering waardengedreven en mensgericht zijn vormgegeven en moeten we als samenleving, bedrijfsleven en overheid samen optrekken. Het kabinet Rutte-IV heeft hier werk van gemaakt, onder meer door een eerste coördinerend bewindspersoon voor Digitalisering aan te stellen die met haar collega-bewindspersonen deze waardengedreven digitalisering verder vormgeeft. Op 4 november 2022 is de Werkagenda Waardengedreven Digitaliseren aan de Tweede Kamer aangeboden. De Werkagenda is een uitwerking van elementen uit de brief Hoofdlijnen Beleid Digitalisering met concrete doelen en acties. Hij omvat 5 sporen: meedoen, vertrouwen en regie in de digitale samenleving, een goede digitale overheid en het versterken van de digitale samenleving in het Caribisch deel van het Koninkrijk.</tr></tbody></table><h2>2.2 Wet- en regelgeving</h2><p>De domeinarchitectuur beschrijft de belangrijkste wet- en regelgeving die van toepassing is op toegang. Dat betreft met name nieuwe wet- en regelgeving vanuit Europa, inclusief de Nederlandse invulling daarvan, gegeven dat dit een belangrijke bron voor verandering is voor toegng. De wet- en regelgeving is in de architectuur doorvertaald naar capability's die beschrijven wat overheidsorganisaties zouden moeten kunnen om deze te implementeren. Het is ook expliciet gekoppeld aan de architectuurprincipes die een belangrijke bijdrage leveren aan het implementeren  van deze wet- en regelgeving. Er heeft nadrukkelijk geen detailanalyse van de wet- en regelgeving plaatsgevonden. Daarmee kan er ook geen garantie worden gegeven dat het volgen van deze architectuur automatisch leidt tot het voldoen aan de wet- en regelgeving.</p><table class="table table-striped table-hover table-condensed"><tbody><tr><td width=200 class="convertlinks no-margin eerstekolom" style="white-space:pre-wrap"><a href="..\elements\id-46a216053b3f487fa0bedd3b3077a975.html">General Data Protection Regulation</a></td><td class="convertlinks no-margin tweedekolom" style="white-space:pre-wrap">Deze verordening standaardiseert de regels voor de verwerking van persoonsgegevens door particuliere bedrijven en overheidsinstanties in de Europese Unie. Het doel van de verordening is het garanderen van de bescherming van persoonsgegevens binnen de Europese Unie en het waarborgen van het vrije verkeer van gegevens binnen de Europese interne markt. In Nederland staat de verordening bekend als de Algemene Verordening Gegevensbescherming (AVG).</tr><tr><td width=200 class="convertlinks no-margin eerstekolom" style="white-space:pre-wrap"><a href="..\elements\id-ef780f486daa48b393320e16200cc0c0.html">Network and Information Systems (NIS) directive 2</a></td><td class="convertlinks no-margin tweedekolom" style="white-space:pre-wrap">De oorspronkelijke NIS-directive regelt de beveiliging van netwerk- en informatiesystemen van aanbieders van essentiële diensten (AED’s) en van digitale dienstverleners (DSP’s), onder meer door hen te laten voldoen aan een zorg- en meldplicht. Deze AED’s dienen door de lidstaten zelf te worden aangewezen. De NIS directive 2 vervangt de NIS-directive en stelt maatregelen vast om een hoog gemeenschappelijk niveau van cyberbeveiliging in de Unie te waarborgen. Dit betekent onder meer dat lidstaten nationale strategieën voor cyberbeveiliging moeten vaststellen en nationale autoriteiten, centrale contactpunten en computer security incident response teams (CSIRT’s) moeten aanwijzen. Daarnaast worden eisen gesteld aan risicobeheer, rapportage en het delen van informatie op het gebied van cyberbeveiliging.</tr><tr><td width=200 class="convertlinks no-margin eerstekolom" style="white-space:pre-wrap"><a href="..\elements\id-face061e1c374e6c8b15e048c9f41d1d.html">Wet digitale overheid</a></td><td class="convertlinks no-margin tweedekolom" style="white-space:pre-wrap">De Wet digitale overheid faciliteert de implementatie van de initiële eIDAS verordening uit 2014 in Nederland. Het regelt dat Nederlandse burgers en bedrijven veilig en betrouwbaar kunnen inloggen bij de (semi-)overheid. Daarmee wordt bedoeld dat burgers elektronische identificatiemiddelen (eID) krijgen met een substantiële of hoge mate van betrouwbaarheid. Deze identificatiemiddelen geven publieke dienstverleners meer zekerheid over iemands identiteit. De wet stelt daarnaast open standaarden verplicht. Hiermee implementeert Nederland de Europese richtlijn over toegankelijkheid van overheidswebsites en apps. De eerste tranche (deel) van Wdo gaat over veilig inloggen op dienstverlening bij (semi-) overheidsinstanties, en toepassing van standaarden zoals informatieveiligheidsstandaarden. </tr><tr><td width=200 class="convertlinks no-margin eerstekolom" style="white-space:pre-wrap"><a href="..\elements\id-bcbd31af7e4b447e850fe34a90693650.html">eIDAS 2.0</a></td><td class="convertlinks no-margin tweedekolom" style="white-space:pre-wrap">eIDAS staat voor ‘Electronic Identification And Trust Services’. Met eIDAS verordening hebben de Europese lidstaten afspraken gemaakt om dezelfde begrippen, betrouwbaarheidsniveaus en onderlinge digitale infrastructuur te gebruiken. Een onderdeel van de verordening is het grensoverschrijdend gebruik van Europees erkende inlogmiddelen. Dit kan alleen met een betrouwbare online identiteitscheck aan de voordeur. Hierdoor wordt het makkelijker en veiliger om binnen Europa online zaken te regelen. Concreet betekent dit dat burgers en organisaties die de beschikking hebben over een erkend inlogmiddel dezelfde zaken moeten kunnen regelen als alle andere burgers en organisaties in een lidstaat. Levert een dienstverlener digitale toegang, dan wordt deze daarom verplicht, niet alleen Nederlandse, maar ook Europees erkende inlogmiddelen toegang te verlenen. De herziene versie van de verordening introduceert Europese digitale identiteits wallets waarmee burgers en organisaties gebruik kunnen maken van digitale diensten. Het gebruik van de wallet is op basis van vrijwilligheid en maakt het mogelijk voor burgers en organisaties om controle te hebben over hun gegevens. De wallet kan gebruikt worden als een identificatiemiddel, voor machtigen en vertegenwoordigen, voor elektronisch ondertekenen en als een middel voor het veilig delen van gegevens. </tr></tbody></table><h2>2.3 Ontwikkelingen</h2><p>In deze architectuur beschrijven we een aantal belangrijke (vooral technische) ontwikkelingen op het gebied van toegang. De impact van deze ontwikkelingen is meegenomen in de beschrijving van de architectuur.</p><table class="table table-striped table-hover table-condensed"><tbody><tr><td width=200 class="convertlinks no-margin eerstekolom" style="white-space:pre-wrap"><a href="..\elements\id-7f4dc8e8532147a7bcaa8b5846799154.html">Adaptieve toegangscontrole</a></td><td class="convertlinks no-margin tweedekolom" style="white-space:pre-wrap">Bij adaptieve toegangscontrole kan er dynamisch rekening worden gehouden met veranderende risicoprofielen en gebruikersgedrag. Ongebruikelijke gebruikspatronen kunnen daarbij aanleiding zijn om toegang te weigeren. Zo is toegang vanuit een ander land en/of vanaf een ander apparaat verdacht en kan dat reden zijn om de toegang te weigeren, de gebruiker om aanvullende identificatiemiddelen te vragen en/of de toegang expliciet te signaleren aan een beheerder. Er kan ook dynamisch worden bepaald of aanvullende identificatiemiddelen nodig zijn als gegevens met een hoger beveiligingsrisico worden benaderd.</tr><tr><td width=200 class="convertlinks no-margin eerstekolom" style="white-space:pre-wrap"><a href="..\elements\id-3a8d1d87c09c4893ab51905141811cbf.html">Contextuele toegangscontrole</a></td><td class="convertlinks no-margin tweedekolom" style="white-space:pre-wrap">Voor het verstrekken van toegang wordt steeds meer contextuele informatie over een gebruiker gebruikt. Denk daarbij bijvoorbeeld aan de locatie van de gebruiker, het tijdstip van toegang, het gebruikte apparaat, het type sessie en het aantal gelijktijdige sessies. Hierdoor kan toegang meer gericht worden verstrekt en wordt ongeautoriseerde toegang dus verder voorkomen. Contextuele toegangsregels kunnen op groepsniveau, maar ook individueel worden toegekend.</tr><tr><td width=200 class="convertlinks no-margin eerstekolom" style="white-space:pre-wrap"><a href="..\elements\id-4f67d97ad468460d82128c9088cd8f11.html">Cyberaanvallen</a></td><td class="convertlinks no-margin tweedekolom" style="white-space:pre-wrap">Er zijn toenemende aanvallen op computersystemen. Het doel van deze aanvallen is om deze computersystemen, netwerken of apparaten te verstoren, toegang te krijgen tot gegevens of deze te beschadigen. Deze aanvallen kunnen variëren van eenvoudige phishing-pogingen tot geavanceerde aanvallen door georganiseerde criminele groepen of zelfs door staten gesponsorde actoren. Het doel kan zijn om geheimen te verkrijgen om er militair, politiek of economisch voordeel uit te halen.</tr><tr><td width=200 class="convertlinks no-margin eerstekolom" style="white-space:pre-wrap"><a href="..\elements\id-fc14a5ba3d0946f5af78c7eeaed0d849.html">Self Sovereign Identity</a></td><td class="convertlinks no-margin tweedekolom" style="white-space:pre-wrap">Self Sovereign Identity (SSI) is een visie op identiteiten waarbij de gebruiker zelf centraal staat. Het basisprincipe is dat gebruikers zelf controle hebben over hun eigen identiteit. Identiteiten zijn dus niet gebonden aan een specifieke site of partij. Ze zijn en blijven ten alle tijden van de gebruiker en deze kan er altijd naar refereren, deze aanpassen of zelfs verbergen. Gebruikers kunnen hun identiteit voorzien van allerlei verklaringen, die deels van henzelf komen en die deels afkomstig zijn van anderen. Deze verklaringen en andersoortige gegevens die deel uitmaken van de identiteit zijn altijd eenvoudig voor gebruikers te raadplegen. Verklaringen zijn daarmee niet noodzakelijkerwijs ook aan te passen door gebruikers, maar ze zijn er altijd bewust van. Gebruikers bepalen zelf aan wie ze de verklaringen en gegevens verstrekken en er worden geen gegevens verstrekt die niet nodig zijn. Identiteiten blijven lang geldig, in ieder geval zolang de gebruiker dat wil. Ze kunnen breed gebruikt worden. Er is niet één gemeenschappelijke interpretatie van de term SSI. Er zijn vooral allerlei interpretaties die een mate van overlap vertonen. Een deel van de oplossingen zoals voorgesteld voor SSI maakt gebruik van Blockchain technologie.</tr><tr><td width=200 class="convertlinks no-margin eerstekolom" style="white-space:pre-wrap"><a href="..\elements\id-44448c40cae246fb9a87e33446f0c0d4.html">Verklaringen</a></td><td class="convertlinks no-margin tweedekolom" style="white-space:pre-wrap">Daar waar in het verleden rechten van gebruikers vooral bepaald werden door hun rol, worden rechten tegenwoordig steeds meer bepaald door verklaringen (ook wel: claims of attestaties) van partijen. Deze verklaringen hoeven niet direct over een specifiek recht te gaan, maar kunnen over allerlei eigenschappen (ook wel: attributen) van de gebruiker gaan. Dit wordt ook wel Attribute Based Credentials (ABC) genoemd. Hiermee ontstaat een meer flexibele vorm van autorisatie, die gebruik kan maken van veel meer eigenschappen, die door allerlei partijen kunnen worden geleverd. Het leidt tot een veel minder centraal model voor het toekennen van autorisaties. Uitgevers van verklaringen hebben zelf geen zicht op het gebruik van de verklaringen. Verklaringen kunnen ook gericht zijn op het ondersteunen van specifieke informatiebehoeften, waardoor ze dataminimalisatie goed ondersteunen. Verklaringen zijn er in verschillende soorten, met een verschillend niveau van betrouwbaarheid. Verifieerbare verklaringen maken het mogelijk om de echtheid en geldigheid van de verklaring expliciet te controleren. In de context van de nieuwe eIDAS verordening wordt ook wel gesproken over gekwalificeerde verklaringen. Dat zijn verklaringen die voldoen aan hoge betrouwbaarheidseisen die zijn gesteld vanuit Europa. Ze staan juridisch gelijk aan een geschreven handtekening.</tr><tr><td width=200 class="convertlinks no-margin eerstekolom" style="white-space:pre-wrap"><a href="..\elements\id-73b88bd90070486686904dbb96332455.html">Wachtwoordloos inloggen</a></td><td class="convertlinks no-margin tweedekolom" style="white-space:pre-wrap">Bij wachtwoordloos inloggen wordt in plaats van een wachtwoord een andere combinatie van authenticatiefactoren gebruikt. Dat is typisch een combinatie van een publieke identificatie (gebruikersnaam, telefoonnummer, emailadres, etc) en een geregistreerd apparaat of token, maar er kunnen ook andere authenticatiefactoren worden ingezet zoals biometrie. Hierdoor hoeven gebruikers dus geen wachtwoord meer te gebruiken. Het gebruik van wachtwoorden is in het verleden vaker bekritiseerd, onder meer omdat mensen wachtwoorden hergebruiken, mensen geneigd zijn ze te vergeten, ze periodiek aangepast moeten worden en ze hierdoor op minder veilige manieren worden vastgelegd. Wachtwoordloze inlogmethoden maken typisch gebruik van public-key cryptografie. </tr><tr><td width=200 class="convertlinks no-margin eerstekolom" style="white-space:pre-wrap"><a href="..\elements\id-be3e1d7fce8c415190791ff10295f078.html">Zero trust</a></td><td class="convertlinks no-margin tweedekolom" style="white-space:pre-wrap">Het is steeds minder duidelijk wie vertrouwd kan worden, bijvoorbeeld doordat het onderscheid tussen interne en externe medewerkers steeds minder scherp wordt en mensen steeds meer thuiswerken. In het zero trust model wordt ervan uitgegaan dat gebruikers, apparaten en het netwerk standaard niet vertrouwd kunnen worden, ook als apparaten verbonden zijn aan het lokale netwerk. Uitgangspunt is dan dat identiteiten altijd sterk worden gecontroleerd voorafgaand aan het verstrekken van toegang. Gebruikers krijgen ook alleen de minimaal noodzakelijke toegang. Het niveau van beveiliging wordt hierdoor verhoogd. Autorisatie dient plaatst te vinden op functionaliteiten en op basis van het need-to-know principle. Dit betekent dat de gebruiker alleen toegang krijgt tot tools, data en zones die daadwerkelijk noodzakelijk zijn voor het werk dat diegene doet. </tr></tbody></table><h2>2.4 Knelpunten</h2><p>Knelpunten zijn omstandigheden in de huidige situatie die ertoe leiden dat organisaties niet kunnen voldoen aan beleid of wet- en regelgeving. Er heeft in het kader van de domeinarchitectuur een globale analyse van knelpunten plaatsgevonden. De resultaten van de analyse zijn samengevat en opgenomen in de architectuur. We zijn ons bewust van het feit dat dit slechts een subset is van de volledige set van knelpunten en dat ze niet voor alle overheidsorganisaties in gelijke mate geldt of van toepassing is. Een deel van deze knelpunten heeft betrekking op de toegangsinfrastructuur, maar nadere analyse is nodig of dat daadwerkelijk het geval is. De volgende figuur plot de knelpunten op de meest passende functie in het bedrijfsfunctiemodel.</p>
<p><center><img src="https://minbzk.github.io/gdi-toegang/images/knelpunten.svg"></center></p>
<table class="table table-striped table-hover table-condensed"><tbody><tr><td width=200 class="convertlinks no-margin eerstekolom" style="white-space:pre-wrap"><a href="..\elements\id-3a7e254272734fc3a2fccc69a94232cc.html">Aansluiting bij Europese certificaatstandaarden</a></td><td class="convertlinks no-margin tweedekolom" style="white-space:pre-wrap">De precieze verhouding tussen PKI-overheid en de Europese certificaatstandaarden, de manier waarop we als Nederland deze standaarden moeten gaan gebruiken en het migratiepad naar deze Europese standaarden is nog onduidelijk. Binnen eIDAS wordt europees verordend dat certificaten worden uitgegeven met identificerende nummers corresponderend met nationale registers. Onduidelijk is echter hoe deze nummers praktisch moet worden ingevuld.</tr><tr><td width=200 class="convertlinks no-margin eerstekolom" style="white-space:pre-wrap"><a href="..\elements\id-9e52332306d7404a9bc5432da3040f4b.html">Beveiligingsrisico’s bij brokers</a></td><td class="convertlinks no-margin tweedekolom" style="white-space:pre-wrap">Dienstverleners gebruiken soms brokers om zich te laten ontzorgen in het verlenen van toegang. Privacy en beveiliging termineren typisch bij deze brokers, waardoor er risico’s met betrekking tot privacy en informatiebeveiliging ontstaan. Er worden bij grote brokers mogelijk ook hotspots gecreëerd. Dit past ook niet in een zero trust architectuur.</tr><tr><td width=200 class="convertlinks no-margin eerstekolom" style="white-space:pre-wrap"><a href="..\elements\id-dcdf473919e14835becc91f9cd0ea123.html">Buitenlandse certificaten niet bruikbaar als identificatiemiddel</a></td><td class="convertlinks no-margin tweedekolom" style="white-space:pre-wrap">Buitenlandse PKI certificaten kunnen in Nederland niet als identificatiemiddel gebruikt worden omdat er geen OIN in staat. Een OIN wordt vooralsnog alleen aan Nederlandse rechtspersonen toegekend. Daarmee sluiten deze voorzieningen het gebruik van bijvoorbeeld EU gekwalificeerde certificaten uit en ook het gebruik van goedkope standaard PKI-certificaten.</tr><tr><td width=200 class="convertlinks no-margin eerstekolom" style="white-space:pre-wrap"><a href="..\elements\id-a4046d419300443da3ec983b6a64884b.html">DigiD alleen voor gebruik met BSN</a></td><td class="convertlinks no-margin tweedekolom" style="white-space:pre-wrap">Er is wettelijk bepaald dat DigiD alleen gebruikt mag worden voor diensten waarvoor BSN gebruikt moet worden. Dat beperkt het inzetgebied van DigiD. Er is bij verschillende overheidsorganisaties behoefte aan een betrouwbaar identificatiemiddel dan ook inloggen mogelijk maakt voor diensten waarvoor het BSN niet verwerkt mag worden.</tr><tr><td width=200 class="convertlinks no-margin eerstekolom" style="white-space:pre-wrap"><a href="..\elements\id-3cb71651ed6e4972865ede91d9ff7836.html">Gebruik verouderde standaarden</a></td><td class="convertlinks no-margin tweedekolom" style="white-space:pre-wrap">De toegangsinfrastructuur is voor een belangrijk deel gebaseerd op de SAML standaard, die inmiddels verouderd is. Meer recente standaarden zoals OAuth en OIDC worden niet of nauwelijks ondersteund.</tr><tr><td width=200 class="convertlinks no-margin eerstekolom" style="white-space:pre-wrap"><a href="..\elements\id-7af2fa9c66e94ac397595f5206032775.html">Gebruikers moeten vaak opnieuw inloggen</a></td><td class="convertlinks no-margin tweedekolom" style="white-space:pre-wrap">Er blijkt dat veel portalen expliciet vragen om in te loggen als de gebruiker even daarvoor ook is al is ingelogd. Dit is gebruiksonvriendelijk. DigiD ondersteunde single sign-on maar dit is destijds om beveiligingsredenen niet meer toegestaan. Er is inmiddels wel een herbevestiging in DigiD beschikbaar, waardoor volledig opnieuw inloggen in DigiD niet hoeft.</tr><tr><td width=200 class="convertlinks no-margin eerstekolom" style="white-space:pre-wrap"><a href="..\elements\id-4e650de32bdf49b7b7c3ffc0727251bb.html">Geen centraal onderzoek en meldpunt fraude voor eHerkenning</a></td><td class="convertlinks no-margin tweedekolom" style="white-space:pre-wrap">Het rapport "Digitale identiteit vraagt veel van DigiD en eHerkenning" van de Algemene Rekenkamer uit 2023 stelt dat er voor eHerkenning geen overkoepelende organisatie bestaat die fraudegevallen oppakt en dat er ook geen centraal fraudemeldpunt is. Het melden van en reageren op specifieke signalen en meldingen ligt decentraal: bij de organisaties zelf, bij de leverancier en/of dienstverlener. Hierdoor ontbreekt er een goed kwalitatief en kwantitatief beeld. Dit heeft als risico dat zaken langs elkaar heen lopen en fraude minder effectief wordt voorkomen dan wanneer dit beeld er wel zou zijn. Dit probleem wordt relevanter als er meer authenticatiediensten beschikbaar komen.</tr><tr><td width=200 class="convertlinks no-margin eerstekolom" style="white-space:pre-wrap"><a href="..\elements\id-516315a21d3943c48d3859fd7c28308e.html">Geen uniforme gebruikservaring</a></td><td class="convertlinks no-margin tweedekolom" style="white-space:pre-wrap">Er is geen uniforme gebruikservaring voor het verkrijgen van toegang bij verschillende dienstverleners, ongeacht het betrouwbaarheidsniveau. Er zijn veel verschillende processen met verschillende mogelijkheden. Hierdoor is het voor gebruikers niet altijd intuïtief hoe toegang wordt verkregen. </tr><tr><td width=200 class="convertlinks no-margin eerstekolom" style="white-space:pre-wrap"><a href="..\elements\id-dcf64f87176748e19a4fbbcc16dd4f08.html">Machtigingen verspreid over meerdere systemen</a></td><td class="convertlinks no-margin tweedekolom" style="white-space:pre-wrap">Er is op dit moment sprake van een groot aantal plaatsen waar vrijwillige machtigingen verstrekt kunnen worden. Naast DigiD machtigen en de machtigingsvoorzieningen van eHerkenning zijn er ook in allerlei andere systemen functionaliteiten voor machtigingen gerealiseerd zoals bijvoorbeeld in Digipoort. Dit komt deels doordat er beperkte machtigingsfunctionaliteit aanwezig is in DigiD machtigen en eHerkenning (keten)machtigen. Zo is het bijvoorbeeld niet mogelijk om te machtigen voor zaken. Hierdoor moeten overheidsorganisaties op meerdere machtigingsregisters aansluiten en gebruikers op allerlei plaatsen machtigingen verstrekken of ontvangen, waardoor ze het overzicht verliezen. De machtigingsfunctionaliteit in Digipoort was bedoeld als tijdelijk en is niet goed geïmplementeerd, zeker niet voor inkomende berichten.</tr><tr><td width=200 class="convertlinks no-margin eerstekolom" style="white-space:pre-wrap"><a href="..\elements\id-388da3df069946eb8fcc9f6b801b1882.html">Restgroepen worden niet goed ondersteund</a></td><td class="convertlinks no-margin tweedekolom" style="white-space:pre-wrap">Er zijn allerlei groepen burgers en bedrijven die niet worden bediend met DigiD, eHerkenning en PKI-overheid omdat ze niet in de onderliggende registers geregistreerd staan en omdat de betreffende afsprakenstelsels hier geen oplossing voor bieden. Het gaat bijvoorbeeld buitenlandse bedrijven die niet in het handelsregister zijn opgenomen. Daarnaast kunnen burgers zonder Nederlands identiteitsdocument hun DigiD niet op hogere betrouwbaarheidsniveaus activeren. Overheidsorganisaties kunnen restgroepen bedienen door hiervoor zelf een registratie te voeren en een identificatiemiddel in te richten die voldoet aan de eisen in de Wdo en/of eIDAS. Er is inmiddels wel een tijdelijk register voor restgroepen in het bedrijvendomein, maar deze is alleen beschikbaar voor diensten van de Belastingdienst en alleen beschikbaar voor eHerkenning.</tr><tr><td width=200 class="convertlinks no-margin eerstekolom" style="white-space:pre-wrap"><a href="..\elements\id-de89877b42424eac8bc8eddc8462d007.html">Schaalbaarheid van dienstencatalogi</a></td><td class="convertlinks no-margin tweedekolom" style="white-space:pre-wrap">De huidige toegangsinfrastructuur is gebaseerd op toegang tot diensten niet op onderdelen daarbinnen. Deze diensten zijn echter niet gestandaardiseerd over organisaties, waardoor er een grote hoeveelheid van soortgelijke diensten in de dienstencatalogi staan, wat tot grote administratieve lasten, onderhoudslasten en doorlooptijden levert. Dit maakt het lastig schaalbaar. Daarbij komt dat meer fijnmaziger vormen van machtiging in de huidige inrichting alleen kan door hier extra diensten voor te definiëren, wat tot een explosie aan diensten leidt.</tr><tr><td width=200 class="convertlinks no-margin eerstekolom" style="white-space:pre-wrap"><a href="..\elements\id-13b5b97506004f0b82089095a6c5dae4.html">Toegankelijkheid voor minder digitaal vaardigen</a></td><td class="convertlinks no-margin tweedekolom" style="white-space:pre-wrap">Het rapport "Digitale identiteit vraagt veel van DigiD en eHerkenning" van de Algemene Rekenkamer uit 2023 stelt dat DigiD en eHerkenning identificatiemiddelen niet optimaal werken voor minder digitaal vaardigen. Ook het aanvragen van DigiD machtigen blijkt lastig voor minder digitaal vaardigen. Ze kunnen wel via andere kanalen een machtiging aanvragen, maar de betrouwbaarheid van die andere kanalen is lager. </tr><tr><td width=200 class="convertlinks no-margin eerstekolom" style="white-space:pre-wrap"><a href="..\elements\id-26a67ab67a2345c59d5176c597443a38.html">Vertegenwoordigen werkt nog niet voor iedereen</a></td><td class="convertlinks no-margin tweedekolom" style="white-space:pre-wrap">Professionele dienstverleners zoals bewindvoerders kunnen nog niet overal digitaal als vertegenwoordiger optreden. Dat geldt ook voor ouders van minderjarige kinderen, curatoren, bewindvoerders, mentoren van volwassenen en mensen die ouderlijk gezag hebben. </tr></tbody></table><h2>2.5 Capability's</h2><p>Capability's beschrijven dat wat organisaties zouden moeten kunnen. Het zijn vermogens waar organisaties over moeten beschikken. Om invulling te geven aan een capability zijn mensen, processen en middelen nodig. In deze architectuur zijn de capability's een abstracte beschrijving van wat belangrijk is voor organisaties om invulling te geven aan gegevensuitwisseling. De capability “vertrouwen creëren” is specifiek gericht op organisaties die vertrouwensdiensten leveren, de overige capability’s zijn breder relevant voor organisaties.</p><table class="table table-striped table-hover table-condensed"><tbody><tr><td width=200 class="convertlinks no-margin eerstekolom" style="white-space:pre-wrap"><a href="..\elements\id-2df7f9f8018a4f68bd26df33d6116964.html">Identificatiemiddelen bieden</a></td><td class="convertlinks no-margin tweedekolom" style="white-space:pre-wrap">Partijen laten beschikken over betrouwbare identificatiemiddelen waarmee ze hun digitale identiteit kunnen aantonen.</tr><tr><td width=200 class="convertlinks no-margin eerstekolom" style="white-space:pre-wrap"><a href="..\elements\id-22edde5e860846c9aa8a3a95e6a11200.html">Identiteitsfraude bestrijden</a></td><td class="convertlinks no-margin tweedekolom" style="white-space:pre-wrap">Het voorkomen, detecteren, opvolgen en herstellen van fraude met identificatiemiddelen.</tr><tr><td width=200 class="convertlinks no-margin eerstekolom" style="white-space:pre-wrap"><a href="..\elements\id-062e48b86e134f92ada7536886294d4b.html">Toegang verlenen</a></td><td class="convertlinks no-margin tweedekolom" style="white-space:pre-wrap">Het controleren van de authenticiteit en bevoegdheden van digitale identiteiten om toegang te kunnen geven tot diensten.
</tr><tr><td width=200 class="convertlinks no-margin eerstekolom" style="white-space:pre-wrap"><a href="..\elements\id-5eeb988b69a24628b5ff0a6d03a24be3.html">Vertegenwoordigingsbevoegdheden beheren</a></td><td class="convertlinks no-margin tweedekolom" style="white-space:pre-wrap">Het definiëren en toekennen van bevoegdheden waarmee partijen namens anderen gebruik kunnen maken van diensten.
</tr><tr><td width=200 class="convertlinks no-margin eerstekolom" style="white-space:pre-wrap"><a href="..\elements\id-eddd27a419c54f9689d991991d8788c6.html">Vertrouwen wekken</a></td><td class="convertlinks no-margin tweedekolom" style="white-space:pre-wrap">Het creëren van een gevoel van vertrouwen in de authenticiteit en integriteit van digitale identiteiten, gegevens en verklaringen.</tr></tbody></table><h1>3 Gewenste situatie</h1><p>Dit hoofdstuk geeft een overzicht van de gewenste situatie met betrekking tot toegang. Het start met een architectuurvisie die een overkoepelende beschrijving geeft van de gewenste situatie en de architectuurprincipes die deze meer concreet maken. Op basis hiervan worden veranderinitiatieven voorgesteld, die aangeven welke nieuwe afspraken, standaarden of voorzieningen of wijzigingen daarin wenselijk zijn. </p><h2>3.1 Architectuurvisie</h2><p>Deze architectuurvisie geeft een overzicht van de belangrijkste overtuigingen in de domeinarchitectuur. Het kan voor een belangrijk deel worden gezien als het overkoepelende verhaal en een samenvatting en verbinding van de architectuurprincipes. Het bevat dan ook verwijzingen naar deze architectuurprincipes, waar meer over hun rationale en implicaties kan worden gelezen. </p>
<h2>Inleiding</h2>
<p>
Het is belangrijk dat iedereen op een veilige en betrouwbare manier gebruik kan maken van de digitale dienstverlening van digitale publieke diensten. Dit vraagt dat de digitale identiteit van een gebruiker wordt gecontroleerd en dat wordt bepaald of deze ook namens iemand anders mag handelen. Voor burgers is hiervoor de landelijke voorziening DigiD beschikbaar, inclusief functionaliteit voor machtigen. Voor bedrijven en andere organisaties is het eHekenning (Afsprakenstelsel Elektronische Toegangsdiensten) ingericht, waarbij marktpartijen zich kunnen aanbieden als makelaar, machtigingsregister en/of middelenverstrekker. Er is ook een ketenmachtigingsvoorziening beschikbaar, waarmee organisaties elkaar kunnen machtigen voor specifieke diensten. Het is inmiddels ook mogelijk om grensoverstijgend toegang te krijgen tot digitale diensten van Europese lidstaten. Het is de verantwoordelijkheid van (overheids)organisaties zelf om te controleren of een gebruiker ook geautoriseerd is voor een specifieke dienst, functionaliteit of set van gegevens.
</p>
<p>
Vanuit de wet- en regelgeving is met name de herziene verordening <a href="https://minbzk.github.io/gdi-toegang/content/elements/id-3d6bbaf27b0c44bf84e270f33ac5ed6a.html">"Electronic Identification And Trust Services" (eIDAS)</a> een belangrijke drijfveer voor verandering. In de verordening wordt een European Digital Identity (EDI) Wallet en een verzameling vertrouwensdiensten geïntroduceerd. In Nederland is de <a href="https://minbzk.github.io/gdi-toegang/content/elements/id-e3c05a29b4c149c785cc57d71372db2f.html">Wet digitale overheid</a> belangrijk. In dat kader worden eisen gesteld aan de betrouwbaarheid van identificatiemiddelen, waardoor overheidsorganisaties gedwongen worden op een meer professionele manier met toegang om te gaan. Het betekent ook dat er ook private identificatiemiddelen kunnen worden ondersteund.
</p>
<h2>Vertrouwen</h2>
<p>
Een belangrijk thema in de context van toegang is vertrouwen. Voor veel maatschappelijke processen is het vertrouwen dat je zaken doet met de juiste organisatie of persoon cruciaal. Een dienstverlener wil kunnen vertrouwen op de identiteit van gebruikers; het is een vertrouwende partij. Daarvoor moet deze dienstverlener kunnen vertrouwen op partijen die verklaringen kunnen afgeven over de identiteiten van deze gebruikers en hun attributen (eigenschappen, inclusief bevoegdheden). Door <a href="https://minbzk.github.io/gdi-toegang/content/elements/id-b4dce57205fe4d48b888481350c6fae1.html">gebruik te maken van verifieerbare verklaringen</a> is het mogelijk om te controleren dat deze attributen kloppen en dat ze nog geldig zijn. Daarbij is ook het betrouwbaarheidsniveau waarmee de verklaring tot stand is gekomen relevant. Voor het bouwen van vertrouwen tussen partijen wordt gebruik gemaakt van vertrouwensnetwerken, waarin zij onderling afspraken hebben gemaakt. Een voorbeeld van een vertrouwensnetwerk is eHerkenning. Ook in de gegevensruimtes zoals voorgesteld in de Europese datastrategie speelt vertrouwen een sleutelrol. Partijen bepalen zelf aan wie zij hun gegevens willen verstrekken en zijn daar alleen toe bereid als zij vertrouwen hebben in de identiteit en bevoegdheden van andere partijen.</p>
<p>
Burgers willen erop kunnen vertrouwen dat organisaties op een zorgvuldige manier omgaan met hun persoonsgegevens. Daarbij is dataminimalisatie een concreet aandachtspunt. Organisaties zouden niet meer gegevens moeten verwerken dan wat nodig is voor hun gebruiksdoel. Als het bijvoorbeeld voldoende is om te weten dat iemand 18 jaar of ouder is, zou niet de geboortedatum moeten worden uitgewisseld maar volstaat een ja/nee antwoord. Het experiment besluit BRP (2024) sorteert hier op voor door uitwisseling van informatie in plaats van alle (onderliggende) gegevens mogelijk te maken. Voor toegang betekent dit bijvoorbeeld dat <a href="https://minbzk.github.io/gdi-toegang/content/elements/id-77965a4ab86c43fb809656f759830dc1.html">de toegangsinfrastructuur niet meer gegevens uitwisselt, dan wat noodzakelijk is om toegang te verstrekken</a>. 
</p>
<p>
SSI is een visie op toegang en gegevensuitwisseling die specifiek gericht is op het beschermen van de privacy van gebruikers en het ondersteunen van autonomie. Daarbij zijn gebruikers zelf maximaal in controle. Het minimaliseert de kans op misbruik van persoonsgegevens en voorkomt ook afhankelijkheid van centrale partijen. Gebruikers creëren zelf hun identiteit, verzamelen verklaringen van verklarende partijen en verstrekken ze zelf aan vertrouwende partijen. Ze kunnen ook dingen over zichzelf verklaren. Ze hebben een persoonlijke omgeving waarin zij hun verklaringen beheren, die niet toegankelijk is voor anderen. Een dienstverlener die wil controleren of een identiteit of verklaring die een gebruiker verstrekt klopt en nog geldig is kan gebruik maken van een registratie van verifieerbare gegevens. Deze registratie bevat ook gegevens over de (decentrale) identiteiten die gebruikers zelf hebben aangemaakt. Overigens kan een gebruiker ook besluiten een verklaring niet volledig door te geven aan een dienstverlener, maar alleen een subset of afgeleid gegeven (zoals dat deze ouder dan 18 jaar is). Dit heet ook wel een verifieerbare presentatie. Een gebruiker kan ook besluiten om de eigen identiteit niet kenbaar te maken naar de dienstverlener, maar alleen een specifieke verklaring. Het zorgt er dus voor dat een dienstverlener alleen beschikt over de gegevens die relevant zijn voor het doel. De volgende figuur geeft een overzicht van de rollen en gegevensstromen. De scope van SSI is nadrukkelijk breder dan toegang; veel van de verklaringen zullen over gegevens gaan die voor toegang niet relevant zijn. Er zijn al allerlei oplossingen om SSI te ondersteunen, in de vorm van personal data management oplossingen (ook wel: wallets).</p>
<p><center><img src="https://minbzk.github.io/gdi-toegang/images/vc.svg"></center></p>
<p>
In de context van de eIDAS 2.0 verordening (2024) wordt een European Digital Identity Wallet voorgesteld. Het biedt een Europees gestandaardiseerde manier om verifieerbare verklaringen uit te wisselen, op basis van specifieke standaarden. De EDI-wallet is een combinatie van een identificatiemiddel (op betrouwbaarheidsniveau hoog) en een manier om gegevens te delen. Gebruikers kunnen zelf verifieerbare verklaringen ophalen en bepalen zelf aan wie ze deze verklaringen verstrekken. Het sluit daarmee voor een belangrijk deel aan bij de SSI visie. In tegenstelling tot de SSI visie maken gebruikers zelf geen identiteit aan, maar wordt gebruik gemaakt van de door de overheid uitgegeven identiteit die ook in andere Europese landen kan worden gebruikt. De eIDAS verordening onderkent dat er onderscheid is in gekwalificeerde en niet gekwalificeerde verklaringen. Gekwalificeerde verklaringen voldoen aan extra eisen en zijn uitgegeven door expliciet goedgekeurde partijen, waardoor ze extra zekerheden bieden. Om vertrouwen te creëren tussen partijen zijn er vertrouwensdiensten nodig die hierin kunnen ondersteunen. De eIDAS verordening beschrijft een aantal van dit soort vertrouwensdiensten. Het gaat onder meer om diensten voor het zetten van elektronische handtekeningen (door mensen), het elektronisch verzegelen van gegevens (door een organisatie), het creëren van elektronische verifieerbare verklaringen, het creëren van elektronische tijdstempels en het beschermen en bewijzen van elektronische uitwisseling van gegevens. Deze diensten worden aangeboden of ondersteund door leveranciers in de markt en zijn voor organisaties inzetbaar voor het ondersteunen van het verstrekken van toegang en het uitwisselen van gegevens.
</p>
<h2>Toegankelijk en veilig</h2>
<p>
Het is belangrijk dat <a href="https://minbzk.github.io/gdi-toegang/content/elements/id-8149432665a347bba7f3d97a5f506193.html">iedereen die daar recht op heeft toegang krijgt tot digitale diensten</a>. Iedereen moet mee kunnen doen in het digitale tijdperk. Dat vraagt naast het ondersteunen van alle restgroepen ook dat de toegangsinfrastructuur digitoegankelijk is zodat mensen met een functiebeperking er ook gebruik van kunnen maken. Mensen die minder digitaal vaardig zijn moeten ook op andere manieren toegang kunnen te krijgen tot digitale dienstverlening van de overheid, via andere kanalen. Toegang moet worden ondersteund door gebruiksvriendelijke voorzieningen en met voldoende instructies door mensen die dat nodig hebben. Het is bekend dat bestaande identificatiemiddelen niet optimaal toegankelijk zijn voor minder digitaal vaardigen. Er is ook een goede balans nodig tussen veiligheid en gebruikersvriendelijkheid. <a href="https://minbzk.github.io/gdi-toegang/content/elements/id-d1b6dbdd642f48b0b7c831258051bbc7.html">Gebruikers zouden niet moeten worden lastig gevallen met beveiligingsmaatregelen die meer zekerheid creëren dan nodig is voor specifieke gevallen</a>. We moeten ervoor zorgen dat de dienstverlening van de overheid voldoende toegankelijk blijft en geen onnodige drempels opwerpt. 
</p>
<p>
Naast toegankelijkheid is ook veiligheid belangrijk. Organisaties moeten <a href="https://minbzk.github.io/gdi-toegang/content/elements/id-4532a251a8ba490298dc08824ef4799a.html">voldoende beveiligingsmaatregelen</a> nemen om de impact van mensen met kwade bedoelingen zoveel mogelijk te beperken. Het toepassen van een zero-trust beveiligingsmodel is daarvoor een belangrijke basis. Zero-trust betekent dat er niet van wordt uitgegaan dat gebruikers, apparaten en het netwerk vertrouwd kunnen worden. Alle toegang tot resources wordt voortdurend geverifieerd en gevalideerd. Het betekent ook dat <a href="https://minbzk.github.io/gdi-toegang/content/elements/id-b304c80b029c48498a32d80d14337ea3.html">toegang wordt beperkt tot dat wat strikt noodzakelijk is voor het uitvoeren van taken (least privilege)</a>. Organisaties zullen verder specifiek aandacht moeten geven aan allerlei nieuwe cyberdreigingen en een deel van de (overheids)organisaties wordt daar door de Europese NIS2-richtlijn ook toe gedwongen.  Er geldt een zorg-, melding- en registratieplicht en organisaties vallen onder toezicht. Dit betekent bijvoorbeeld dat zij expliciet een risicobeoordeling moeten uitvoeren, gebruik moeten maken van sterke authenticatie en dat ze een plicht hebben om incidenten binnen 24 uur te melden. Overheidsorganisaties hebben daarbij een bijzondere positie. We willen ze in de basis kunnen vertrouwen, maar de realiteit is dat de overheid ook uit mensen bestaat en daarmee inherent gevoelig is voor fouten en verkeerde intenties. De impact van beslissingen van de overheid op het leven van mensen kan echter heel groot zijn. Er zou daarom <a href="https://minbzk.github.io/gdi-toegang/content/elements/id-4532a251a8ba490298dc08824ef4799a.html">expliciete aandacht moeten zijn om misbruik door overheden te voorkomen</a>. Uiteraard vraagt ook potentieel misbruik en fraude door niet-overheden expliciete aandacht.
</p>
<h2>Doorontwikkeling nationale toegangsinfrastructuur</h2>
<p>De toegangsinfrastructuur zou partijen moeten <a href="https://minbzk.github.io/gdi-toegang/content/elements/id-05cd71c3758c4182878ba143b870582f.html">ontzorgen</a> met afspraken, standaarden en voorzieningen. Daarbij hebben afspraken de voorkeur boven standaarden boven voorzieningen. Daarnaast beweegt de GDI van centrale voorzieningen naar stelsels en standaarden, zoals beschreven in de meerjarenvisie. Een goed gedefinieerd en toekomstvast koppelvlak dat door allerlei partijen kan worden ondersteund, is in veel gevallen waardevoller en flexibeler dan een centrale voorziening. Deze beweging is ook zichtbaar rondom gegevensuitwisseling, waar de Europese Commissie inzet op gegevensruimtes en er in Nederland gewerkt wordt aan een federatief datastelsel. Het is bijvoorbeeld niet haalbaar om alle vormen van machtiging in één centrale voorziening vast te leggen. Het gebruik van verifieerbare verklaringen maakt het eenvoudiger om gegevens meer decentraal te administreren. De beschikbaarheid van een verifieerbare verklaring van een vertrouwde partij is voldoende om vertrouwen te krijgen in de authenticiteit en integriteit van digitale identiteiten, hun attributen en bevoegdheden.</p>
<p>Het is duidelijk dat wet- en regelgeving een belangrijke drijfveer is voor de doorontwikkeling van de nationale toegangsinfrastructuur. Er loopt al langere tijd een initiatief voor het inrichten van een nieuw toegangsstelsel, dat ernaar streeft om toegangsinfrastructuur voor burgers en bedrijven te integreren. Het zorgt ervoor dat burgers en bedrijven veilig toegang hebben tot digitale dienstverlening en de beschikking hebben over betrouwbare inlogmiddelen om namens henzelf of namens een ander op het juiste betrouwbaarheidsniveau in te kunnen loggen bij organisaties. Op basis van de eIDAS verordening zijn eHerkenning en DigiD genotificeerd (erkend) voor grensoverschrijdende dienstverlening. In de toekomst zullen er extra publieke en private identificatiemiddelen beschikbaar komen voor burgers en bedrijven. Als gevolg van de herziening van de eIDAS verordening zullen er ID-wallets komen, die als identificatiemiddel gebruikt kunnen worden. De politiek heeft ook aangegeven dat er een publiek (gratis) zakelijk inlogmiddel beschikbaar zal worden gesteld (motie van der Molen). 
</p>
<p>
Er zijn ook een aantal andere zaken die doorontwikkeling van de nationale toegangsinfrastructuur vragen. Zo zouden een aantal restgroepen beter ondersteund moeten worden. Daarnaast is het op dit moment ook niet goed mogelijk om mensen wettelijk te laten vertegenwoordigen door bewindvoerders, curatoren, mentoren en mensen die ouderlijk gezag hebben. Mensen zijn namelijk niet altijd in staat om zelf gebruik te maken van digitale diensten, of zijn mogelijk zelf niet eens bevoegd om digitale diensten te gebruiken. Bij het inloggen moet dan ook standaard met vertegenwoordiging rekening worden gehouden. Gebruikers die inloggen hebben naast hun eigen bevoegdheden ook altijd bevoegdheden die horen bij de partijen die ze wettelijk vertegenwoordigen. 
</p>
<p>
Voor toegang van systemen tot andere systemen is het PKIoverheid afsprakenstelsel ingericht. Tegelijkertijd zijn er Europese afspraken en standaarden waar we als Nederland op zouden moeten aansluiten. De Federated Service Connectivity standaard, zoals ontwikkeld in de context van het Common Ground programma, biedt waardevolle mogelijkheden voor toegang zoals het kunnen machtigen van partijen voor het geautomatiseerd uitwisselen van gegevens. Er is in de Europese datastrategie ook aandacht voor gegevensruimtes, waarvoor inmiddels ook een aantal afsprakenstelsels en voorzieningen beschikbaar zijn. Deze bieden ook oplossingen voor toegang tussen systemen, waarbij datasoevereiniteit het uitgangspunt is.  In de context daarvan ontstaat meer aandacht voor Policy Based Access Control, waarbij meer fijnmazig, contextueel en adaptief toegang kan worden verstrekt. Het is ook in bredere zin relevanter aan het worden, bijvoorbeeld om autorisatieregels los van applicaties te kunnen beheren. Het is ook een kernaspect van zero-trust architecturen en daarmee een maatregel om de beveiliging te verhogen. </p><h2>3.2 Architectuurprincipes</h2><p>Architectuurprincipes zijn richtinggevende uitspraken die vooral uiting geven aan een streven. Ze bestaan uit een stelling die uiting geeft aan de overtuiging die eraan ten grondslag ligt, een rationale die meer informatie geeft over de drijfveren en implicaties die de consequenties beschrijven. Architectuurprincipes moeten als argument worden meegenomen in het maken van keuzes. De architectuurprincipes zijn in de domeinarchitectuur gekoppeld aan de relevante wet- en regelgeving waar ze invulling aan geven en aan de bedrijfsfuncties die ingericht moeten zijn om ze te implementeren. Er is ook een <a href="https://minbzk.github.io/gdi-toegang/content/elements/id-2ce199487e094f099863995e07a7e605.html">mapping van deze architectuurprincipes</a> op de uitgangspunten in de Architectuur Digitale Overheid 2030 en de principes en implicaties in NORA. Deze geeft een verdere onderbouwing en verdieping van de architectuurprincipes.</p><b>1. Iedereen die daar recht op heeft krijgt toegang tot diensten</b><br><br><table class="table table-striped table-hover table-condensed"><tbody><tr><td width=200 valign="top">Rationale</td><td class="convertlinks no-margin" style="white-space:pre-wrap">Dienstverlening moet voor iedereen toegankelijk zijn en dat betekent dat er ook toegang tot alle diensten verzorgd moet worden. Er mogen geen maatregelen worden genomen die ertoe leiden dat bepaalde groepen of individuen worden gediscrimineerd of uitgesloten. Er is specifieke aandacht nodig voor mensen met een functiebeperking of minder digitaal vaardigen. Het is ook duidelijk dat niet alle diensten voor iedereen relevant zijn. De focus van de toegangsinfrastructuur ligt op toegang tot digitale publieke diensten, maar faciliteert mogelijk ook toegang tot niet-digitale diensten.</td></tr><tr><td valign="top">Implicaties</td><td class="convertlinks no-margin" style="white-space:pre-wrap">1. Er is bij verantwoordelijken voor de toegangsinfrastructuur zicht op alle groepen van mensen en organisaties die toegang zouden moeten hebben tot diensten.<br>2. Er zijn voor alle doelgroepen gezaghebbende bronnen waarin hun digitale identiteiten worden beheerd en deze registers zijn aangesloten op de toegangsinfrastructuur.<br>3. De toegangsinfrastructuur legt geen beperkingen op die bepaalde groepen onnodig uitsluiten of benadelen.<br>4. De toegangsinfrastructuur is digitoegankelijk, zodat ook mensen met een functiebeperking er gebruik van kunnen maken.<br>5. Er zijn voor minder digitaal vaardigen alternatieve kanalen waar zij gebruik van kunnen maken.</td></tr></tbody></table><b>2. Toegang is gebaseerd op verifieerbare verklaringen</b><br><br><table class="table table-striped table-hover table-condensed"><tbody><tr><td width=200 valign="top">Rationale</td><td class="convertlinks no-margin" style="white-space:pre-wrap">Dienstverleners zijn vertrouwende partijen en krijgen vertrouwen in de een digitale identiteit als zij hierover van vertrouwde partijen verifieerbare verklaringen ontvangen. Verklarende partijen zijn bijvoorbeeld authenticatie- en machtigingsdiensten en aanbieders van gegevens uit gezaghebbende bronnen. Door het gebruik van verifieerbare verklaringen is ook minder relevant of bevoegdheden centraal worden geadministreerd. Het verdient de voorkeur om administratie te laten daar waar het hoort. Zo zijn organisaties zelf verantwoordelijk voor het toekennen van bevoegdheden aan medewerkers en kunnen deze prima als verifieerbare verklaringen beschikbaar worden gesteld.</td></tr><tr><td valign="top">Implicaties</td><td class="convertlinks no-margin" style="white-space:pre-wrap">1. Dienstverleners gebruiken verifieerbare verklaringen voor het verlenen van toegang.<br>2. Er is bewijs dat een verifieerbare verklaring hoort bij de gebruiker (of vertegenwoordigde).<br>3. Een verklaring wordt alleen vertrouwd als deze valide, integer, authentiek en geldig is (bepaalde toepassingen staan wel een bepaalde overschrijding van de geldigheidstermijn toe).  <br>4. De mate van vertrouwen in een verklaring is gebaseerd op onder meer het betrouwbaarheidsniveau, de geldigheid, de verstrekker, de actualiteit en of deze gekwalificeerd is.<br>5. Er kunnen verklaringen bij verschillende verklarende partijen worden opgehaald om voldoende vertrouwen te krijgen.<br>6. Gebruikers kunnen ook dingen over zichzelf verklaren en deze beschikbaar stellen als verifieerbare verklaring.<br>7. Bij toegang namens een organisatie is er een verifieerbare verklaring die de vertegenwoordigingsbevoegdheid bevat voor het vertegenwoordigen van de organisatie.<br>8. Verklaringen kunnen ook weer worden ingetrokken en partijen moeten daarom de geldigheid van verklaringen kunnen verifiëren.</td></tr></tbody></table><b>3. Partijen wisselen alleen strikt noodzakelijke gegevens uit</b><br><br><table class="table table-striped table-hover table-condensed"><tbody><tr><td width=200 valign="top">Rationale</td><td class="convertlinks no-margin" style="white-space:pre-wrap">Dataminimalisatie is een uitgangspunt in de AVG en betekent dat de persoonsgegevens die worden gebruikt zijn beperkt tot het hoogst noodzakelijke. In meer algemene zin is het verstandig om niet meer gegevens uit te wisselen dan nodig is. Dit heeft in de context van toegang vooral betrekking op de verklaringen die worden gevraagd aan verklarende partijen over de digitale identiteiten en de eigenschappen die in deze verklaringen zitten. Informatie is ook niet altijd voor alle handelingen binnen een dienst relevant. Het zou daarom niet passend zijn om specifieke verklaringen en informatie op te halen als niet zeker is dat deze ook daadwerkelijk nodig is. Voor veel diensten is het helemaal niet relevant wie de precieze persoon is, welke BSN daarbij hoort en of deze persoon uit Nederland komt of niet. Voor deze diensten volstaat een pseudoniem. Veel belangrijker is het om te weten of de gebruiker over de juiste bevoegdheden beschikt. Opsporingsdiensten hebben wel duidelijk andere informatiebehoeften en bevoegdheden. Daarnaast moet wel rekening worden gehouden met zogenaamde comfortinformatie. Dat is informatie die strikt genomen niet nodig is, maar wel belangrijk om betekenisvol informatie te presenteren naar gebruikers zoals namen van mensen en organisaties.</td></tr><tr><td valign="top">Implicaties</td><td class="convertlinks no-margin" style="white-space:pre-wrap">1. Het is duidelijk wat de wettelijke grondslag en doelbinding is van de gegevensuitwisseling.<br>2. In de toegangsinfrastructuur wordt geregistreerd welke (voor toegang relevante) attributen van entiteiten noodzakelijk zijn om een dienst uit te kunnen voeren.<br>3. De attributen die dienstverleners vragen zijn strikt noodzakelijk voor de doelbinding.<br>4. Gebruikers hebben voorafgaand aan hun handelen inzicht in de dienst gevraagde attributen (persoonsgegevens), die zijn gebaseerd op de wettelijke grondslag en doelbinding.<br>5. De toegangsinfrastructuur verstrekt alleen de attributen die eerder zijn geregistreerd bij de dienst.<br>6. Afhankelijk van het betrouwbaarheidsniveau van de dienst kunnen gebruikers anoniem, met een pseudoniem of met een bekende identiteit toegang krijgen tot de dienst.<br>7. Als kan worden volstaan met een verklaring (zero knowledge proof) dan worden niet de onderliggende gegevens opgehaald; om te weten of iemand volwassen is hoef je niet zijn geboortedatum te kennen.<br>8. Bij het gebruik van pseudoniemen, wordt per dienstverlener een apart pseudoniem gebruikt, zodat dienstverleners gezamenlijk geen 'profiel' van een persoon kunnen maken op basis van één pseudoniem.<br>9. Bevoegde autoriteiten hebben vanuit toezicht en handhaving de mogelijkheid om pseudoniemen te herleiden naar een natuurlijk persoon of organisatie.</td></tr></tbody></table><b>4. De toegangsinfrastructuur ontzorgt dienstverleners met afspraken, standaarden en voorzieningen</b><br><br><table class="table table-striped table-hover table-condensed"><tbody><tr><td width=200 valign="top">Rationale</td><td class="convertlinks no-margin" style="white-space:pre-wrap">Er kunnen meer identificatiemiddelen worden toegelaten. Met de herziene eIDAS verordening kunnen straks ook European Digital Identity Wallets worden gebruikt. Daarnaast zijn er allerlei machtigingsdiensten die van toepassing kunnen zijn. Het is inefficiënt voor dienstverleners als ieder voor zich met alle authenticatie- en machtigingsdiensten individuele afspraken en koppelingen moeten maken en beheren. De GDI is een verzameling afspraken, standaarden en voorzieningen, waarbij afspraken de voorkeur hebben boven standaarden boven voorzieningen.</td></tr><tr><td valign="top">Implicaties</td><td class="convertlinks no-margin" style="white-space:pre-wrap">1. Er zijn overheidsbrede afspraken en standaarden (koppelvlakspecificaties) waarmee snel kan worden aangesloten op authenticatie- en machtigingsdiensten.<br>2. Authenticatiediensten en machtigingsdiensten conformeren zich aan de overheidsbrede afspraken en standaarden.<br>3. Er zijn voorzieningen die het dienstverleners eenvoudiger maken om aan te sluiten op de toegangsinfrastructuur.<br>4. De toegangsinfrastructuur levert een dienst waarmee voor een voorgedefinieerde set van veelvoorkomende (voor toegang relevante) attributen, relevante verklaringen bij bronregisters kunnen worden opgehaald.</td></tr></tbody></table><b>5. Toegang tot diensten en gegevens is zo laagdrempelig als mogelijk voor het gevraagde betrouwbaarheidsniveau</b><br><br><table class="table table-striped table-hover table-condensed"><tbody><tr><td width=200 valign="top">Rationale</td><td class="convertlinks no-margin" style="white-space:pre-wrap">Veiligheid en gebruikersvriendelijkheid staan op gespannen voet. Het is duidelijk dat een hogere mate van veiligheid meer handelingen van gebruikers vragen. Tegelijkertijd zijn er ook allerlei handelingen in de processen gerelateerd aan toegang die kunnen worden vereenvoudigd, zonder het gebruikers moeilijk te maken. Dit is niet alleen vriendelijker voor de gebruiker, het voorkomt ook dat mensen minder veilige omwegen bedenken om hetzelfde te bereiken. Daarnaast zijn alle digitale handelingen drempels voor minder digitaal vaardigen en zouden ook alternatieve kanalen moeten worden geboden.</td></tr><tr><td valign="top">Implicaties</td><td class="convertlinks no-margin" style="white-space:pre-wrap">1. Het optimaliseren van de interne organisatie van toegangsprocessen bij overheidsorganisaties is minder belangrijk dan het bieden van een optimale klantreis.<br>2. Gebruikers hoeven maar één keer in te loggen (mogelijk wel met herbevestiging) voor een bepaald betrouwbaarheidsniveau om gebruik te maken van verschillende diensten die voldoende hebben aan dit niveau.<br>3. Dienstverleners eisen geen hoger betrouwbaarheidsniveau dan wat nodig is voor het verkrijgen van toegang tot een dienst.<br>4. Er wordt een aanvullende (step-up) authenticatie uitgevoerd als een gebruiker een handeling wil uitvoeren die een hoger betrouwbaarheidsniveau vraagt dan waarmee deze initieel is ingelogd.<br>5. Het liefst kun je iemand per direct digitaal machtigen namens jezelf voor specifieke handelingen, zonder daarvoor allerlei procedures te doorlopen.<br>6. Het zou een standaard optie moeten zijn om iemand te vertegenwoordigen bij het inloggen, en deze vertegenwoordiging zou transparant moeten zijn voor een dienstverlener.</td></tr></tbody></table><b>6. Toegang is beperkt tot wat noodzakelijk is</b><br><br><table class="table table-striped table-hover table-condensed"><tbody><tr><td width=200 valign="top">Rationale</td><td class="convertlinks no-margin" style="white-space:pre-wrap">Het beperken van toegang tot alleen de diensten en gegevens die strikt noodzakelijk zijn voor het uitvoeren van de activiteiten van een entiteit verhoogt de veiligheid en is een kernaspect van zero-trust. Het aanvalsoppervlak wordt geminimaliseerd, de potentiële schade bij een beveiligingsbreuk wordt beperkt en schade door onbedoelde acties wordt zoveel mogelijk voorkomen. Het vereenvoudigt ook het beheer van bevoegdheden en voorkomt een wildgroei van bevoegdheden. Het stimuleert ook het veiligheidsbewustzijn.</td></tr><tr><td valign="top">Implicaties</td><td class="convertlinks no-margin" style="white-space:pre-wrap">1. Dienstverleners definiëren bevoegdheden voor hun diensten die zijn afgestemd op de specifieke soorten gebruikers en hun specifieke taken.<br>2. Machtigingen kunnen worden beperkt tot bevoegdheden die precies voldoende zijn voor een vertegenwoordiger.<br>3. Entiteiten krijgen op basis van hun verifieerbare verklaringen alleen toegang tot diensten, functionaliteiten en gegevens die passen bij de aangeleverde verklaring.<br>4. Organisaties hebben processen waarbij de rollen en bevoegheden van medewerkers regelmatig worden geevalueerd en aangepast, zoals bij doorstroom en uitstroom.<br>5. Organisaties geven hun certificaten niet af aan derde partijen, die daar vervolgens bevoegdheden mee krijgen die ze kunnen misbruiken.</td></tr></tbody></table><b>7. Er zijn waarborgen om misbruik door overheden te voorkomen</b><br><br><table class="table table-striped table-hover table-condensed"><tbody><tr><td width=200 valign="top">Rationale</td><td class="convertlinks no-margin" style="white-space:pre-wrap">We gaan er vaak standaard vanuit dat we de overheid kunnen vertrouwen. In de realiteit bestaat de overheid vooral uit mensen en mensen maken fouten en hebben soms verkeerde intenties. De impact van beslissingen van de overheid op het leven van mensen kan echter heel groot zijn. Ervaring uit het verleden leert dat veel beveiligingsaanvallen van binnenuit organisaties komen. Daarnaast komen we er ook steeds meer achter dat bepaalde machtshebbers andere morele waarden hanteren waardoor de belangen van individuen eenvoudig opzij kunnen worden geschoven. Rusland en China zijn voorbeelden van landen waarvoor dit prominent geldt, maar er zijn ook allerlei andere landen waar mensen aan de macht komen die er andere waarden op na houden. Beveiliging zou dus ook zoveel mogelijk waarborgen moeten inbouwen om te beschermen tegen individuele machtshebbers die grenzen willen overschrijden. De fundamentele rechten en vrijheden van individuen moeten worden bewaakt. De NIS2 richtlijn beschrijft ook een aantal maatregelen die een  hiervoor een basis kunnen bieden, zoals de verplichting tot het aanwijzen van een toezichthoudende autoriteit. In Nederland is hiervoor de Rijksinspectie Digitale Infrastructuur (RDI) aangewezen.</td></tr><tr><td valign="top">Implicaties</td><td class="convertlinks no-margin" style="white-space:pre-wrap">1. Er wordt bij de ontwikkeling van wet- en regelgeving bewust nagedacht over welke gegevens door de overheid moeten worden beheerd en/of mogen worden gedeeld, rekening houdend met beveiligings- en privacyrisico’s, alsook met de fundamentele rechten en vrijheden van individuen.<br>2. Er worden geen privacy hotspots gecreëerd in systemen van individuele (overheids)organisaties als dat kan worden voorkomen door bijvoorbeeld pseudonimisering.<br>3. Beveiligingsmaatregelen zijn vooraf toetsbaar en achteraf auditeerbaar door de toezichthoudende autoriteit..<br>4. Burgers en organisaties hebben regie op hun eigen gegevens (zie principe in domeinarchitectuur gegevensuitwisseling).<br>5. Burgers en organisaties hebben inzicht in wie toegang heeft gekregen tot gegevens over henzelf en op basis van welk identificatiemiddel, welke vertegenwoordigingsbevoegdheden en welke autorisatieregels.</td></tr></tbody></table><b>8. Systemen in de keten autoriseren op basis van de digitale identiteit en de bevoegdheden van de gebruiker die de interactie start</b><br><br><table class="table table-striped table-hover table-condensed"><tbody><tr><td width=200 valign="top">Rationale</td><td class="convertlinks no-margin" style="white-space:pre-wrap">Door autorisatie van gebruikers in alle belangrijke systemen in de keten plaats te laten vinden worden beveiligingsrisico's geminimaliseerd. Het voorkomt dat er halverwege de keten met een generieke digitale identiteit (bijvoorbeeld een systeemaccount) toch ongeautoriseerd toegang kan worden verkregen tot persoonsgegevens. Tegelijkertijd kunnen overheidsorganisaties een wettelijke basis hebben om gegevens van gebruikers te delen, zonder dat de gebruiker daar expliciet toestemming voor geeft.</td></tr><tr><td valign="top">Implicaties</td><td class="convertlinks no-margin" style="white-space:pre-wrap">1. Autorisaties in alle systemen in de keten, zijn gebaseerd op de digitale identiteit van de gebruiker.<br>2. Relevante (delen van) de authenticatieverklaring en bevoegdheidsverklaringen van de gebruiker worden doorgegeven in de keten.</td></tr></tbody></table><h2>3.3 Verdieping: systeem naar systeem toegang</h2><p>Dit verdiepende hoofdstuk gaat dieper in op hoe systemen toegang kunnen krijgen tot andere systemen. Het is een onderwerp waarvoor relatief weinig aandacht is, maar dat steeds relevanter wordt door toenemende uitwisseling van gegevens tussen organisaties. Het beschrijft een aantal scenario’s die daarbij relevant zijn, geredeneerd vanuit de technische mogelijkheden die daarbij gebruikt kunnen worden. Het beschrijft zowel huidige standaarden als een aantal nieuwe standaarden die gebruikt zouden moeten worden. Het geeft ook in meer algemene zin uitleg aan gegevensruimtes, de EDI wallets en het EDI-stelsel NL.</p>
<h3>PKIoverheid</h3>
<p>
Voor de veilige uitwisseling van gegevens tussen systemen wordt vaak gebruik gemaakt van certificaten. Een certificaat is een combinatie van een digitale identiteit en een openbare sleutel die gewaarmerkt is door de uitgever, een certificaatautoriteit. Met deze openbare sleutel kan een ontvanger de digitale identiteit van de zender vaststellen. Certificaten zijn dus gebaseerd op asymetrische cryptografie, waarbij alleen de eigenaar van het certificaat beschikt over een privésleutel en de openbare sleutel wordt gedeeld met anderen. De certificaatautoriteit waarborgt de integriteit en authenticiteit van het certificaat en staat dus in voor de identiteit van de certificaatbezitter. Een public key infrastructure (PKI) is een systeem waarmee uitgiften en beheer van digitale certificaten kan worden gerealiseerd. 
</p>
<p>
PKIoverheid is de public key infrastructure (PKI) van de Nederlandse overheid, waarbij de Staat der Nederlanden de certificaatautoriteit is en verantwoordelijk is voor het stamcertificaat. Hierdoor is PKIoverheid niet afhankelijk van (buitenlandse) commerciële partijen. PKIoverheid wordt beheerd door Logius. Logius geeft zelf geen certificaten uit; hiervoor zijn commerciële partijen als qualified trust service provider benoemd. PKIoverheid stelt eisen aan de uitgifte van certificaten. Zo moeten PKIoverheid certificaten bijvoorbeeld unieke identificaties bevatten van organisaties middels de OIN systematiek. Deze OIN systematiek leunt voor een belangrijk deel op bestaande registraties zoals het Handelsregister. Het is echter ook mogelijk om een OIN aan te vragen, voor organisaties die niet in het Handelsregister geregistreerd staan. 
</p>
<h3>Digikoppeling</h3>
<p>
De Digikoppeling standaard maakt veilige gegevensuitwisseling tussen overheden mogelijk. Het staat op de “pas toe, leg uit lijst” met verplichte standaarden van Forum Standaardisatie. De standaard beschrijft afspraken om berichten juist te adresseren, leesbaar en uitwisselbaar te maken en veilig en betrouwbaar te verzenden. Digikoppeling richt zich specifiek op beveiligde uitwisseling van gegevens. Onderdeel daarvan zijn afspraken over hoe wordt omgegaan met authenticatie bij gegevensuitwisseling. Daarbij vooral wordt verwezen naar het gebruik van PKIoverheid certificaten en het tweezijdig gebruik van TLS. Dat betekent dat zowel het zendende systeem als het ontvangende systeem moet beschikken over een PKIoverheid certificaat. Er zijn ook afspraken en standaarden voor het inhoudelijk versleutelen en ondertekenen van berichten die worden uitgewisseld, als aanvullende beveiligingsmaatregelen nodig zijn.
</p>
<h3>OpenID Connect en OAuth</h3>
<p>
De OpenID Connect en OAuth standaarden worden tegenwoordig veel gebruikt om namens een gebruiker een ander systeem te benaderen. OpenID Connect is een protocol dat specifiek gericht is op authenticatie en gezien kan worden als een extensie van OAuth. OAuth is een protocol voor autorisatie en specifiek gericht op het autoriseren van het systeem waarmee een gebruiker interacteert, om namens die gebruiker gegevens van die gebruiker op te halen bij een ander systeem.
</p>
<p>
Er zijn Nederlandse profielen opgesteld voor OpenID Connect en OAuth: NL GOV Assurance profile voor OpenID Connect en NL GOV Assurance profile for OAuth 2.0. Beiden staan op de "pas toe, leg uit" lijst van Forum Standaardisatie. Het OAuth profiel wordt op dit moment doorontwikkeld, waardoor het beter zal aansluiten op de FSC standaard (zie verderop) en ondersteuning zal bieden voor token exchange waarmee identiteiten van eindgebruikers kunnen worden doorgegeven in de keten.
</p>
<p>
Het gebruik van OpenID Connect en OAuth werkt ongeveer als volgt. Een gebruiker voert gebruikersnaam en wachtwoord in en deze worden gecontroleerd bij een OpenID Connect Provider. Na succesvolle authenticatie met OpenID Connect ontstaan er drie tokens: een ID-token dat een beschrijving geeft van de ingelogde gebruiker, een access token dat gezien kan worden als de authenticatieverklaring en een refresh token dat gebruikt kan worden om het access token te vernieuwen als het is verlopen. De tokens worden door het systeem dat ze heeft verkregen doorgegeven aan het systeem dat wordt aangeroepen. Deze heeft daarmee toegang tot gegevens over de digitale identiteit van de eindgebruiker en weet dat persoonsgegevens die daarbij horen kunnen worden geleverd aan het aanroepende systeem.
</p>
<p>
Op dit moment ondersteunen DigiD en eHerkenning nog geen OpenID Connect, maar de SAML standaard. Dat betekent dat het gebruik van OpenID Connect en OAuth vooralsnog alleen gebruikt kan worden in scenario’s waarin geen DigiD of eHerkenning wordt gebruikt. Denk daarbij bijvoorbeeld aan scenario’s om toegang te geven aan medewerkers voor het gebruik van systemen van de werkgever van deze medewerker (en daarmee de daaronder liggende systemen). 
</p>
<h3>Federated Service Connectivity</h3>
<p>
De Federated Service Connectivity (FSC) standaard is ontwikkeld in de context van het Common Ground programma voor gemeenten. Het standaardiseert de werking van tussenliggende componenten dat het gebruik van API’s vereenvoudigt. De standaard wordt inmiddels ondersteund door verschillende leveranciers en is gepositioneerd als een brede standaard die door alle overheidsorganisaties kan worden gebruikt. Het is voorgesteld als onderdeel van het Digikoppeling profiel voor REST API’s, maar kan in bredere zin worden gebruikt voor gegevensuitwisseling tussen systemen over HTTP.
</p>
<p>
De kern van de FSC standaard is dat het een vertrouwensnetwerk kan creëren tussen systemen door het creëren van contracten tussen partijen. De API's die worden aangeboden en de bijbehorende contracten worden geregistreerd in een directory, waarvan er meerdere kunnen zijn. In een directory kunnen API's worden gezocht en op basis daarvan kunnen ze worden aangeroepen door systemen, waarbij het resulterende berichtenverkeer verloopt over tussenliggende FSC componenten. Er is een tussenliggend componenten bij het zendende systeem (outway) en een tussenliggend componenten bij het ontvangende systeem (inway). In deze componenten kan ook extra functionaliteit worden aangeroepen, zoals het loggen van de berichten. Hiervoor wordt een transactie-identificatie gegenereerd, die bij elkaar behorende berichten kan correleren. Daarnaast zijn er manager componenten die vooral verantwoordelijk zijn voor de contractafhandeling. Vanuit het perspectief van toegang is met name relevant dat het mogelijk is om machtigingen tussen systemen toe te kennen. Hierdoor kan een systeem van een derde partij (bijvoorbeeld een SaaS leverancier) een machtiging ontvangen om namens een overheidsorganisatie gebruik te maken van een ander systeem. Dit voorkomt dat er sleutels van certificaten aan deze derde partij moeten worden verstrekt, wat vanuit beveiligingsperspectief onwenselijk is. FSC gaat zelf ook uit van het gebruik van certificaten, waarbij voor de communicatie over organisatiegrenzen gebruik moet worden gemaakt van PKIoverheid certificaten. Het gaat ervan uit dat er een eenduidig vertrouwensraamwerk van certificaten bestaat.</p>
<p><img src="https://minbzk.github.io/gdi-toegang/images/fsc.jpg" width=640></p>
<h3>Gegevensruimtes</h3>
<p>
Gedreven vanuit de Europese datastrategie is er veel aandacht voor gegevensruimtes (data spaces). Er moet een Europese gegevensruimte komen, een interne markt voor data, waar zowel overheidsorganisaties als bedrijven gebruik van kunnen maken. Binnen deze Europese gegevensruimte ziet de Europese Commissie negen gemeenschappelijke gegevensruimtes ontstaan voor specifieke sectoren. De precieze inrichting van veel van deze gegevensruimtes is nog onduidelijk. Veel van de ideeën en ontwikkelingen rondom gegevensruimtes kunnen we breder omarmen. Je kunt gegevensruimtes zien als afsprakenstelsels en vertrouwensnetwerken waarbinnen gegevens tussen systemen kunnen worden uitgewisseld. Er zijn inmiddels allerlei referentie-architecturen voor gegevensruimtes beschikbaar van bijvoorbeeld <a href="https://www.opendei.eu/">OpenDEI</a>, de <a href="https://docs.internationaldataspaces.org/ids-knowledgebase/v/ids-ram-4/">International Data Spaces Association (IDSA)</a>, en het <a href="https://dssc.eu/page/knowledge-base">Data Spaces Support Center (DSSC)</a>. Er zijn verschillende partijen die hierop zijn ingesprongen en die oplossingen bieden om gegevensruimtes te ondersteunen. De referentie-architectuur van IDSA wordt ondersteund door generieke softwarecomponenten en een uitwisselprotocol. Daarnaast zijn er andere initiatieven zoals iShare en GAIA-X die oplossingen bieden. Een <a href="https://docs.geostandaarden.nl/eu/VerkenningDataspaces/">uitgebreider overzicht</a> van dit soort initiatieven is beschikbaar in de verkenning die Geonovum heeft uitgevoerd. 
</p>
<p>
Een gemeenschappelijk vertrekpunt bij al deze initiatieven is datasoevereiniteit, wat betekent dat gegevenseigenaren zelf willen kunnen beslissen over het beschikbaar stellen van hun gegevens. Als gevolg daarvan bieden ze allemaal gemeenschappelijke diensten voor toegang, waarbij vooral gebruik wordt gemaakt van (profielen op) internationale standaarden. Uitgangspunt daarbij is dat voorwaarden en regels van data-aanbieders zoveel mogelijk geautomatiseerd worden gecontroleerd als een afnemer om gegevens vraagt. Een aantal initiatieven biedt daarbij ondersteuning voor policy based access control, waarbij voorwaarden zoveel mogelijk in machineleesbare vorm als autorisatieregels zijn beschreven zodat ze geautomatiseerd kunnen worden getoetst. Het is daarmee te zien als een uitbreiding op attribute based access control, waarbij er autorisatieregels worden toegepast op de beschikbare attributen. In onderstaande figuur is de essentie van policy bases access control beschreven aan de hand van de begrippen in de veelgebruikte XACML standaard. Naast de XACML standaard bestaat ook de ODRL standaard, die meer vanuit Digital Rights Management komt maar erg vergelijkbaar is met XACML en ook die breder wordt omarmd. Policy Based Access Control is ook een belangrijk aspect van een Zero Trust architectuur.
</p>
<p><img src="https://minbzk.github.io/gdi-toegang/images/xacml.jpg"></p>
<p>
In Policy Based Access Control zijn er verschillende componenten. De autorisatieregels (policies) worden beheerd in een Policy Administration Point (PAP). Ze worden gebruikt in een Policy Decision Point (PDP) die ze interpreteert om er een autorisatiebeslissing op te baseren. Deze beslissing wordt afgedwongen in een Policy Enforcement Point (PEP) naar aanleiding van een verzoek dat wordt gesteld door een systeem. Het Policy Information Point (PIP) stelt hiervoor informatie over de digitale identiteit beschikbaar. Naast een autorisatiebeslissing levert het PEP ook verplichtingen (obligations) op, die leiden tot specifieke acties die randvoorwaardelijk zijn om toegang te kunnen krijgen. Voorgaande begrippen worden vaak ook breder gebruikt in de context van toegang. Ze vormen een soort referentie-architectuur voor toegang. Wat verder belangrijk is in de context van policy based access control is dat er ook allerlei eigenschappen van de digitale identiteit, de actie, de resource en de context kunnen worden gebruikt om autorisatiebeslissingen op te baseren. Denk bijvoorbeeld aan de tijd waarop de beslissing wordt genomen of de locatie van de digitale identiteit. Het ondersteunt daarmee contextuele en adaptieve toegangscontrole.
</p>
<p>
In de <a href="https://docs.internationaldataspaces.org/ids-knowledgebase/v/ids-ram-4">IDS RAM</a> wordt aanvullend op access control gesproken over usage control. Dit is een uitgebreidere vorm van toegangscontrole waarbij controles ook aan de kant van de afnemer plaats vinden. Deze verregaande vorm van controle stelt dus allerlei eisen aan de afnemer. Deze worden in die architectuur voor een belangrijk deel geborgd in de connector van de afnemer. Connectoren zijn een kernonderdeel van die architectuur en de plaats waar aan de kant van aanbieder en afnemer allerlei functionaliteit zoals controles kunnen worden ingebouwd. Naar verwachting zal usage control alleen in hele specifieke contexten relevant zijn, waarin hele hoge eisen worden gesteld aan de beveiliging van gegevens.
</p> 
<p><img src="https://minbzk.github.io/gdi-toegang/images/usagecontrol.jpg"></p>
<h3>EDI Wallet</h3>
<p>
European Digital Identity wallets zullen in de toekomst ook gebruikt kunnen worden voor communicatie tussen (systemen van) organisaties. Hoe dit precies zal werken is nog niet duidelijk, maar naar verwachting zal dat grotendeels analoog werken aan hoe deze wallets door burgers gebruikt zullen worden. Dat betekent dat EDI wallets ook als identificatiemiddel kunnen worden ingezet om toegang te krijgen tot systemen. Hoe deze vorm van toegang zich zal verhouden tot de hiervoor geschetste mogelijkheden is nog onduidelijk. 
</p>
<p>
Het EDI-stelsel NL dient toe te groeien naar een stelsel waarin in ieder geval de uit de eIDAS-revisie voortvloeiende rollen en voorzieningen functioneren. Het betreft onder meer: 
<ul>
<li>id-wallets die door Nederland zijn toegelaten en gecertificeerd,</li>
<li>id-wallets die door andere lidstaten zijn toegelaten en gecertificeerd,</li>
<li>een breed scala aan publieke en private (authentieke) bronnen,</li>
<li>publieke en private dienstverleners die voor dienstverlening vertrouwen op (gegevens uit) id-wallets,</li>
<li>qualified trust service providers voor het uitgeven van verifieerbare verklaringen, elektronisch ondertekenen en verzegelen,</li>
<li>stelselvoorzieningen en -diensten zoals registraties van leveranciers van digitale identiteiten, leveranciers van wallets en vertrouwende partijen, een voorziening voor de verstrekking van identiteitsgegevens en een publiek inlogmiddel voor afgeleide verificatie,</li>
<li>voor de veiligheid en betrouwbaarheid noodzakelijke mechanismen zoals validatie- en authenticatiemechanismen voor dienstverleners, id-wallets, digitale identiteiten en gekwalificeerde verifieerbare verklaringen.</li>
</ul>
Er is voor de borging van de veiligheid en betrouwbaarheid nodig dat er geaccrediteerde conformiteitsbeoordelingsinstanties zijn voor de certificering van id-wallets (en vertrouwensdiensten) en dat er één of meerdere toezichthouders worden aangewezen om toezicht te houden op de veiligheid en betrouwbaarheid in het stelsel. 
</p>
<p>
Ook reeds bestaande (nationale) voorzieningen zijn van belang voor het stelsel, zoals voorzieningen als DigiD Hoog en BSNk. Er moet gezocht worden naar samenhang tussen het EDI-stelsel NL en wat er onder de Wdo en in het stelsel toegang is voorzien.
</p><h2>3.4 Veranderinitiatieven</h2><p>De domeinarchitectuur beschrijft veranderinitiatieven die worden voorgesteld omdat ze nodig zijn om ervoor te zorgen dat de digitale overheid kan voldoen aan de beschreven architectuur. Het zijn in eerste instantie alleen voorstellen en ze zijn ook nog niet voorzien van informatie over kosten en baten. Ze zijn vooral input voor nog op te stellen vernieuwingsvoorstellen, in het kader waarvan kosten en baten kunnen worden uitgewerkt. Er is ook bewust voor gekozen om niet alle initiatieven die al deel uitmaken van lopende programma’s of projecten te benoemen, omdat dat weinig meerwaarde heeft. De volgende figuur plot de voorgestelde veranderinitiatieven op de meest passende functie in het functiemodel.</p>
<p><center><img src="https://minbzk.github.io/gdi-toegang/images/veranderinitiatieven.svg"></center></p><table class="table table-striped table-hover table-condensed"><tbody><tr><td width=200 class="convertlinks no-margin eerstekolom" style="white-space:pre-wrap"><a href="..\elements\id-d0f151a4be2047ecbc2019f47e419fc5.html">FSC standaardiseren</a></td><td class="convertlinks no-margin tweedekolom" style="white-space:pre-wrap">De Federated Service Connectivity (FSC) standaard biedt standaard mogelijkheden voor veelvoorkomende uitdagingen bij het veilig en betrouwbaar delen van gegevens tussen organisaties. Het biedt functionaliteit voor het kunnen machtigen van organisaties. Het zou als voorstel moeten worden ingediend bij Forum Standaardisatie zodat deze overheidsbreed aanbevolen of verplicht wordt.</tr><tr><td width=200 class="convertlinks no-margin eerstekolom" style="white-space:pre-wrap"><a href="..\elements\id-4838d4ce599148b3bd430711a296b3d4.html">Migratie van SAML naar OpenID Connect</a></td><td class="convertlinks no-margin tweedekolom" style="white-space:pre-wrap">De positie van de SAML standaard zoals ondersteund door DigiD en eHerkenning is in de markt inmiddels ingenomen door OpenID Connect. Er zou dan ook een migratie naar OpenID Connect ingezet moeten worden.</tr><tr><td width=200 class="convertlinks no-margin eerstekolom" style="white-space:pre-wrap"><a href="..\elements\id-82087c95385c4244a8993e31eb05b8a8.html">Onderzoek aansluiting bij Europese certificaatstandaarden</a></td><td class="convertlinks no-margin tweedekolom" style="white-space:pre-wrap">We moeten als Nederland maximaal aansluiten bij internationale standaarden en afspraken. Dit creëert mogelijk een oplossing voor de huidige problemen met de uitwisseling van vertrouwelijke gegevens met andere landen en private partijen. Voor certificaten zijn er standaarden en afspraken in de context van eIDAS waarop aangesloten moet worden. Daarnaast ontstaat er in deze context de mogelijkheid om de EDI wallet te gebruiken voor gegevensuitwisseling tussen organisaties. Het onderzoek moet ook inzicht geven in de relatie tussen PKIoverheid en de europese afspraken en standaarden. Daarnaast is het onderscheid tussen natuurlijk personen en niet-natuurlijk personen belangrijk.</tr><tr><td width=200 class="convertlinks no-margin eerstekolom" style="white-space:pre-wrap"><a href="..\elements\id-dd07b5c0a2b74ce78e00c000687f637e.html">Onderzoek automatisering controle gebruiksvoorwaarden</a></td><td class="convertlinks no-margin tweedekolom" style="white-space:pre-wrap">Er bestaan mogelijkheden om gebruiksvoorwaarden om te zetten in autorisatieregels die geautomatiseerd gecontroleerd kunnen worden. Hiermee is verdergaande automatisering van uitwisseling tussen aanbieders en afnemers mogelijk. Er is onderzoek nodig om te bepalen in hoeverre dit een bredere behoefte is bij overheidsorganisaties, hoe ver dit soort controles zouden moeten gaan en hoe dit technisch kan worden ingericht. Zo is het bijvoorbeeld mogelijk om ook aan de kant van de afnemer en gebruiker dergelijke controles uit te voeren. Verder zijn er verschillende standaarden die kunnen worden gebruikt zoals de XACML standaard, de ODRL standaard, de Rego taal van de Open Policy Agent (OPA), MYDATA of de Usage Contract Language van de International Data Spaces Association.</tr><tr><td width=200 class="convertlinks no-margin eerstekolom" style="white-space:pre-wrap"><a href="..\elements\id-61dc33c76ec94288b37d10018c2e8caa.html">Onderzoek toekomstige inrichting van machtigen</a></td><td class="convertlinks no-margin tweedekolom" style="white-space:pre-wrap">Het is wenselijk om te onderzoeken hoe met (vrijwillig) machtigen in de toekomst zou moeten worden omgegaan. Er zijn allerlei behoeften aan meer uitbreide vormen van machtigen die nu niet worden ondersteund, zoals het machtigen voor een zaak. Is het wenselijk om eHerkenning en/of DigiD machtigen uit te breiden met alle veelvoorkomende vormen van machtigen? Het onderzoek zou zich moeten richten op het verzamelen van de eisen en wensen en het bepalen wat centraal en wat decentraal vastgelegd zou moeten worden. Er moet expliciet rekening worden gehouden met de relatie met de EDI-wallet. Deze zal ook vertegenwoordiging en machtigen moeten ondersteunen voor burgers die andere burgers of bedrijven vertegenwoordigen.</tr><tr><td width=200 class="convertlinks no-margin eerstekolom" style="white-space:pre-wrap"><a href="..\elements\id-75a11a6464244610b8679b4ccf487a9c.html">Onderzoeken identificatiemiddel zonder BSN</a></td><td class="convertlinks no-margin tweedekolom" style="white-space:pre-wrap">Er zou een betrouwbaar identificatiemiddel moeten zijn die het mogelijk maakt om zonder BSN in te loggen. Er zijn situaties waarin de dienstverlener deze BSN niet mag verwerken. Voor het nieuwe stelsel toegang zullen in ieder geval ook private gebruik willen kunnen maken van publieke middelen. Dat zou een uitbreiding van DigiD kunnen zijn (met toepassing van polymorfe pseudonimisering). Het kan ook zijn dat hier alleen de EDI wallet voor wordt gepositioneerd, waarmee het ook mogelijk wordt om met een pseudoniem in te loggen. Het bepalen van de oplossingsrichting vraagt nader onderzoek.</tr><tr><td width=200 class="convertlinks no-margin eerstekolom" style="white-space:pre-wrap"><a href="..\elements\id-f7bfe9749f2d4f56a5877841cac332d6.html">Restgroepen ondersteunen</a></td><td class="convertlinks no-margin tweedekolom" style="white-space:pre-wrap">Er zijn allerlei organisatie-restgroepen die niet door eHerkenning worden ondersteund, met name doordat ze niet zijn ingeschreven in het handelsregister. Er is een entiteitenregister voorzien waarin deze restgroepen kunnen worden beheerd. Tegelijkertijd is het niet per definitie nodig en haalbaar dat er één register komt. Er kunnen ook bestaande registers worden aangewezen en ontsloten. Dit zou expliciet moeten worden onderzocht.</tr><tr><td width=200 class="convertlinks no-margin eerstekolom" style="white-space:pre-wrap"><a href="..\elements\id-4751ff0f92c04cec9018b13305d1f476.html">Standaardiseren dienstencatalogi</a></td><td class="convertlinks no-margin tweedekolom" style="white-space:pre-wrap">Er moet worden onderzocht of de dienstencatalogi van DigiD en eHerkening kunnen worden vereenvoudigt door gebruik te maken van een meer gestandaardiseerde lijst van diensten. Het gebruik van de Uniforme Productnamenlijst ligt daarbij voor de hand.</tr><tr><td width=200 class="convertlinks no-margin eerstekolom" style="white-space:pre-wrap"><a href="..\elements\id-d9b8e51c53c74a589f8dadf156c1786c.html">Vertegenwoordigen bewindvoerders, curatoren, mentoren en ouderlijk gezag</a></td><td class="convertlinks no-margin tweedekolom" style="white-space:pre-wrap">Bewindvoerders, curatoren, mentoren en mensen die ouderlijk gezag hebben zouden als vertegenwoordiger moeten kunnen optreden. De gezaghebbende bron voor beschermingsbewind is het WvR register van de Raad voor de Rechtspraak. Een aansluiting op dit register reeds gerealiseerd, maar deze moet nog wel door de toegangsinfrastructuur breed toegankelijk worden gemaakt.</tr></tbody></table><p style="font-size:5px;text-align:right"></p></div></div></body></html>